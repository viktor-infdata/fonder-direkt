---
templateKey: blog-post
title: 'Danske Bank: Handelslösning och brexit uppsida för EU-aktier'
date: 2019-02-11T12:33:34.877Z
sponsored: true
featured: false
tags:
  - Danske Bank
---
STOCKHOLM (Fonder Direkt) Att ett avtal mellan USA och Kina ska nås innan den 1 mars verkar alltmer osannolikt, och risken finns att USA höjer Kinatullarna när vapenvilan upphör.



Det skriver Danske Bank i ett marknadsbrev.



Banken tillägger att detta scenario vore negativt för både tillväxt och marknadssentiment.



"Handelskonflikten är för närvarande den största risken för globala aktier, och en lösning skulle ta bort en stor del av den osäkerhet som för närvarande präglar marknaden", skriver banken, som pekar på att bägge parter bör vara motiverade att få till stånd ett avtal, med tanke på den allt tydligare ekonomiska påverkan konflikten får på främst Kina men även på USA.



På torsdag denna vecka ska det brittiska underhuset rösta om brexit, och premiärminister Theresa May får i samband med det en chans att be om en förlängning av artikel 50 (som tar Storbritannien ut ur EU). Danske Bank menar att sannolikheten har ökat för att brexit-deadlinen den 29 mars skjuts fram, och banken har två huvudspår angående processens fortlöpande.



"De scenarion vi bedömer är mest sannolika är att det nuvarande avtalet till slut röstas igenom i något modifierad form, eller att det blir en ny folkomröstning då en majoritet av britterna idag är emot att lämna EU", skriver Danske Bank.



Sett till aktier konstaterar banken att två tredjedelar av de amerikanska börsbolagen nu har rapporterat, och att förhandsestimaten har slagits. Bolagen har dock inte överträffat estimaten med lika stor marginal som de brukar, och estimaten för årets första kvartal har sänkts efter rapporterna, lägger banken till.



Vad gäller denna sida Atlanten konstaterar banken att tillväxten har saktat in, men de tror för den skull inte på en recession i Europa.



"Vi tror att en uppgörelse i handelsdiskussionerna framför allt kommer att gynna aktier i de regioner som drabbats hårdast, det vill säga Europa och Kina. Vi förväntar oss också att en hård brexit undviks vilket kommer att gynna Europa", skriver Danske Bank, som menar att europeiska aktier ser attraktiva ut då aktiekurserna i dag reflekterar mörka utsikter.
