---
templateKey: blog-post
title: "Aktiefonder: Starkt 2 kv, dock fortsatt underprestation för värde - Evestment"
date: 2020-07-27T15:07:16.731Z
sponsored: false
featured: false
tags:
  - Evestment
---
STOCKHOLM (Fonder Direkt) Aktivt förvaltade aktiefonder hade som kollektiv ett mycket starkt andra kvartal, även om stora skillnader mellan olika förvaltare kan noteras.

Det framhåller analysföretaget Evestment, enligt Institutional Investor.

I USA var den genomsnittliga uppgången över 23 procent och majoriteten av fonderna slog sina jämförelseindex. För fonder som investerar utanför USA gick det ännu bättre, då 73 procent uppges ha slagit sina jämförelseindex.

Samtidigt skiljer sig avkastningen avsevärt mellan olika aktiefonder.

"Avkastningsspridningen (skillnaden i procentenheter mellan den översta och understa decilen) förblev mycket stor över alla breda regionala segment, vilket illustrerar hur stora avvikelserna har varit inom aktiemarknaden globalt, då ekonomier och företag brottas med att verka i en global pandemi", enligt Evestments analyschef Peter Laurelli.

Vidare har värde som kategori fortsatt att underprestera tillväxt världen över. I det andra kvartalet slog tillväxtaktiefonder värdeaktiefonder med en ännu större marginal än under det första kvartalet, då värde dessutom levererade bland de sämsta avkastningskvartalen någonsin, noterar Evestment.

Efter den starka börsutvecklingen under det andra kvartalet pekar Peter Laurelli på att det finns frågetecken kring ekonomin och uthålligheten i börsuppgången.

"I takt med att globala marknader studsade tillbaka visade många fonder upp avkastning som inte setts på år, trots att den ekonomiska miljön fortfarande består av mer frågor än svar på grund av covid-19-pandemin", sade analyschefen.

***Tjänsten Fonder Direkt produceras av Nyhetsbyrån Direkts fondredaktion, som är frikopplad från Direkts övriga redaktion. Materialet kan vara finansierat och framtaget efter överenskommelse med extern part, vilket i förekommande fall markeras med "Uppdragsartikel" vid rubriken.***