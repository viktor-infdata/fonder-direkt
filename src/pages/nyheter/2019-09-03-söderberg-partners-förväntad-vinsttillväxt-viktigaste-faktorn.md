---
templateKey: blog-post
title: 'Söderberg & Partners: "Förväntad vinsttillväxt viktigaste faktorn"'
date: 2019-09-03T08:41:43.668Z
sponsored: false
featured: false
tags:
  - Söderberg & Partners
---
STOCKHOLM (Fonder Direkt) Det makroekonomiska landskapet fortsätter att sätta käppar i hjulen för Riksbankens normaliserade penningpolitik, skriver finansrådgivaren Söderberg & Partners som bland annat kommenterar det stundande räntebeskedet från Riksbanken i en veckoanalys.



"Trots Riksbankens enögda penningpolitik går det inte att komma ifrån det faktum att den globala konjunkturen håller på att mattas av", skriver rådgivaren.



Samtidigt ställs frågan om vilken nytta en sänkning på 25 ränktepunkter faktiskt kan bidra med när styrräntan redan är på negativt territorium. För att överhuvudtaget överraska de finansiella marknaderna kommer det säkerligen krävas än mer ammunition, konstaterar Söderberg & Partners.



Även fast börsen för tillfället styrs av politiska utspel menar Söderberg & Partners att den viktigaste faktorn över tid är den förväntade vinsttillväxten i bolagen.



Marknaden förväntar sig att bolagsvinsterna för 2020 ska växa med 10 procent, något som rådgivaren tror kommer revideras ned.



"Hittills i år har kursuppgångarna varit kraftigare än vinsttillväxten vilket gör att vi ser begränsad potential från nuvarande nivåer", noterar Söderberg & Partners.



Gällande Söderberg & Partners fyra fondval bedöms Spiltan Aktiefond Stabils strategi att satsa på bolag med starka balansräkningar och begränsad konjunkturkänslighet fungera.



Räntefonden Simplicity Likviditets breda spridning av innehav, låga avgift och konservativa syn på kreditrisk ses som positivt och fonden kvarstår i listan.



Även Fidelity Asia Pacific Opps samt T. Rowe Price Japanese Equity håller kvar sina platser som "top picks" i veckoanalysen.
