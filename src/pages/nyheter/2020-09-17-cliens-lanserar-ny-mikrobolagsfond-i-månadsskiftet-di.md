---
templateKey: blog-post
title: "Cliens: Lanserar ny mikrobolagsfond i månadsskiftet - DI"
date: 2020-09-17T14:56:40.840Z
sponsored: false
featured: false
tags:
  - Fonder
---
STOCKHOLM (Fonder Direkt) Cliens kommer inom kort lansera en ny mikrobolagsfond. Stjärnförvaltaren Carl Sundblad, som framgångsrikt förvaltar Cliens småbolagsfond, kommer även förvalta den nya fonden. Det skriver Dagens industri.

De senaste fyra åren har Cliens kapitalförvaltnings småbolagsfond snittat drygt 22 procent i årlig avkastning, och pryds av högsta betyg såväl hos Morningstar som hos brittiska Citywire, noterar DI.

Den nya fonden kommer att innehålla cirka 25-30 svenska och nordiska bolag med ett börsvärde om max 5 miljarder kronor vardera.

"Det finns nästan 500 svenska bolag i mikrosegmentet, varav hälften är lönsamma. Dessa bolag har en vinsttillväxt som är betydligt högre än för storbolag och mid cap-bolag. Det är bolag vi redan träffar, och med den nya fonden får vi ett bättre verktyg för att investera i dem", säger Carl Sundblad till DI.

För privata investerare kommer avgiften att ligga på 1,35 procent, plus en prestationsbaserad avgift på 15 procent av avkastningen som överstiger Carnegies småbolagsindex, Carnegie Small Cap Return Index, framkommer det.

Enligt förvaltaren kommer förhoppningsbolag att undvikas, något som han även påpekar varit en framgångsfaktor för den befintliga småbolagsfonden.

"Vi kommer säkert att missa en massa raketer, men vi ska försöka att undvika de flesta minorna. Det finns många bra bolag i segmentet, och vi har gott om idéer."

Två av favoritinnehaven i småbolagsfonden, som även kan komma att ingå i den nya fonden är Absolent och Nederman.