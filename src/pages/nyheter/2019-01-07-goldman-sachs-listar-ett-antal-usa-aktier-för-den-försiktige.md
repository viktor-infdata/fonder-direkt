---
templateKey: blog-post
title: 'Goldman Sachs: Listar ett antal USA-aktier för den försiktige'
date: 2019-01-07T13:44:17.077Z
sponsored: false
featured: false
tags:
  - GoldmanSachs
---
STOCKHOLM (Fonder Direkt) Amerikanska aktier har fortfarande potential, men försiktighet är att rekommendera på grund av den volatila marknaden.

Det anser Goldman Sachs, vilket rapporterats av Nyhetsbyrån Direkt.

Investmentbanken har valt ut ett antal lämpliga USA-aktier för investerare som vill hålla riskerna nere.

"Investerare bör äga bolag med kvalitetsegenskaper. Vi rekommenderar att investerare gör sin portföljer mer defensiva", skriver Goldman Sachs strateger enligt Bloomberg News.

I urvalet har Goldman Sachs letat efter aktier som fortfarande skulle handlas till en premie på mindre än 10 procent jämfört med den historiska medianen, även om resultaten skulle minska markant.

Andra urvalsfaktorer har varit en stark balansräkning, en direktavkastning som är högre än noll och begränsad popularitet hos hedgefonder.

Bland de aktier Goldman Sachs valt för den försiktiga portföljen finns Fedex, KLA-Tencor, UPS, Walgreens, IBM, Essex Porperty Trust, Amerisource Bergen, Tyson Foods, CH Robinson och Altria.
