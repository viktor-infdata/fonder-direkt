---
templateKey: blog-post
title: 'ETF: Ökad popularitet risk för förstärkta börsfall - aktiechef'
date: 2019-08-16T14:41:31.424Z
sponsored: false
featured: false
tags:
  - ETF
---
STOCKHOLM (Fonder Direkt) Frammarschen för passiva aktie-ETF:er innebär en risk i händelse av investerarpanik vid kommande börsnedgångar.



Det skriver investeringsutbildningssajten Investopedia med hänvisning till en artikel från Business Insider, där man varnar för faror förknippade med dessa börshandlade produkters enorma popularitet.



"Det finns en ökad risk för spilleffekter där en nedgång på marknaden blir oordnad. /…/ Vi vet i princip inte vad som skulle kunna hända i en nedgång, då tusentals investerare tar fram sina smartphones och försöker sälja de positioner som de har i passiva ETF-produkter", ska Inigo Fraser-Jenkins, chef för globala kvantitativa- och europeiska aktiestrategier på Sanford C. Bernstein & Co, ha informerat sina kunder.



Inigo Fraser-Jenkins, som dock tillstår att ETF:er kan vara den mest briljanta produkten som hittills har utvecklats för individuella investerare, konstaterar att dessa nu kontrollerar nästan halva aktiemarknaden i USA. Om marknaden börjar falla och en generell panik bryter ut bland ETF-investerarna, kan en omfattande säljvåg ta vid som omvandlar en mindre nedgång till en lavin, enligt aktiechefen.
