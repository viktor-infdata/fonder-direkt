---
templateKey: blog-post
title: 'Fonder: Case, Öhman och Cliens rapportvinnare i Elekta'
date: 2019-05-29T12:26:01.250Z
sponsored: false
featured: false
tags:
  - Case
  - Öhman
  - Cliens
---
STOCKHOLM (Fonder Direkt) Strålbehandlingsleverantören Elekta rusade på Stockholmsbörsen i den förkortade handeln på onsdagen efter att bolaget presenterat ett oväntat starkt bokslut för räkenskapsåret 2018/2019.



Aktien stängde 18,8 procent upp på 126:30 kronor, vilket i princip innebar dagshögsta. Rapporten överträffade merparten av konsensusestimaten från Infront Data med minst 10 procent.



Sett till fondägandet i aktien drar förvaltarna Case, Öhman och Cliens särskilt nytta av uppgången, som för med sig att aktien nu befinner sig i närheten av den högsta stängningsnivån hittills på 130:45 kronor från i september 2018.



Case hade vid utgången av april ett Elekta-ägande i fonden Power Play som motsvarade 8,2 procent av portföljvärdet, medan aktien i fonden All Star hade en portföljvikt på 4,4 procent.



Inom Öhman fanns 4,3 procent av fonden Sverige Fokus kapital placerat i aktien per den 30 april, samtidigt som fonderna Småbolagsfond och Sverige Hållbar bägge hade 3,7 procent i Elekta. För småbolagsfonden var dock portföljdatumet den 28 februari.



Cliens, vars portföljer är redovisade per den 31 mars, hade i fonden Sverige Fokus 6,3 procent av kapitalet i Elekta. Vidare hade Cliens Sverige 4,4 procent viktning i aktien, Cliens Småbolag 3,5 procent, samt 2,2 procent i blandfonden Cliens Mix.
