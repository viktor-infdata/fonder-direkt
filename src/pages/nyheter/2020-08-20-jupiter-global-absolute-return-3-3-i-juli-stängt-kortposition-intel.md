---
templateKey: blog-post
title: "Jupiter Global Absolute Return: -3,3% i juli, stängt kortposition Intel"
date: 2020-08-20T10:18:11.298Z
sponsored: false
featured: false
tags:
  - Jupiter AM
---
STOCKHOLM (Fonder Direkt) Aktiehedgefonden Jupiter Global Absolute Return backade 3,3 procent i juli. Hittills i år har fonden därmed retirerat med 17,8 procent. Jämförelseindex (Libor 3 Month EUR) var oförändrat i maj och noterar -0,2 procent i år.

Det framgår av en månadskommentar från fondens strategichef och förvaltare James Clunie.

Fondens långa bok bidrog positivt under månaden, men korta bokens negativa utveckling tog över. Dyrare tillväxtaktier, särskilt amerikanska, fortsatte att överträffa billigare värdeaktier.

**Kortpositioner i Tesla, Wayfair & Netflix sänke**

Fondens kortposition i Tesla, en aktie som inte verkar få slut på bränsle, tyngde återigen resultatet under månaden. James Clunie nämner även kortpositionerna i Wayfair och Netflix som sänken. Negativa bidragsgivare återfanns även i den långa boken och förvaltaren nämner BP och Melrose som backade under månaden trots aktiespecifika nyheter som förvaltaren ansåg mestadels positiva sett till lång sikt.

Det korta innehavet i Intel gick däremot vägen och gynnade portföljens utveckling i juli.

"I juni, när Apple meddelade att de skulle byta ut Intels processorer mot egna reagerade inte Intels aktiekurs väsentligt på den negativa nyheten. Däremot föll processor- och chiptillverkarens aktiekurs kraftigt i juli när de meddelade att de tappat den ledande positionen inom chiptillverkning till taiwanesiska konkurrenten TSMC. Efter det kraftiga fallet i aktiekursen stängde vi vår kortposition", meddelar James Clunie.

**Uppsving för ädelmetaller gynnade långa boken**

Guldpriset fortsatte att stiga under månaden som ett resultat av stimulanser inom både penning- och finanspolitik, enligt kommentaren. Fondens "guldhedge", som består av en ETC (börshandlad råvaru-tracker) för fysiskt guld, samt innehav i guldgruvebolag såsom Newcrest Mining, gick således bra under månaden.

Många andra ädelmetaller, framförallt silver, såg också högre priser i juli och förvaltaren lyfter fram fondens innehav i gruvbolaget Fresnillo som ännu en positiv bidragsgivare.

Bland övriga positiva portföljbidrag nämns fondens långa position i IMI vars aktie steg i spåren av en stark kvartalsrapport med bättre resultat än väntat samt stabila utsikter.

**Förväntad avkastning för fonden aldrig vart högre**

Att genomföra en värdedriven process likt fondens menar förvaltaren är extremt utmanande i det marknadsklimat som vi befinner oss i, när gapet mellan värde och tillväxt har nått rekordnivåer. Strategichefen tillägger att många aktiemarknader har varit frånkopplade från fundamenta i flera år vilket lett till att strategin att köpa billiga aktier och sälja svaga, men dyra, aktier inte har gett de resultat som man kunnat förvänta sig.

I väntan på en katalysator som kommer att förändra det nuvarande marknadsklimatet har fonden långa positioner i ungefär 80 kvalitativa bolag med rimliga balansräkningar. Samtidigt har de ungefär lika många kortpositioner där aktien ser dyr ut i jämförelse med förväntat kassaflöde, framkommer det.

"Det inte är möjligt att förutsäga vart marknaderna är på väg, och även om marknaden inte förändras till fördel för värdeaktier tror vi ändå att det finns stor potential. Från där vi står i dag tror vi att i och med att billiga aktier blir billigare och dyra aktier blir ännu dyrare så har den förväntade avkastningen för en strategi som vår aldrig vart högre", skriver James Clunie.