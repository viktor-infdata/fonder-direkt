---
templateKey: blog-post
title: 'Danske Bank: "Inte slutet för aktiemarknaden" - Löfqvist'
date: 2020-03-19T15:47:10.837Z
sponsored: true
featured: false
tags:
  - Danske Bank
---
STOCKHOLM (Fonder Direkt) Det är en helt exceptionell situation som vi har upplevt de senaste fyra veckorna med brutala nedställ i alla tillgångsslag, inklusive guld och olja. Småbolag med hög belåning har straffats särskilt hårt, såväl som fastighetsbranschen som även de förlitar sig till stor del på belåning. Men det är inte slutet på aktiemarknaden.

Det sade Petter Löfqvist, småbolagsförvaltare på Danske Bank, i en marknadsuppdatering med anledning av coronavirusutbrottet.

![](/img/petter.png)

*Petter Löfqvist. (Källa: Danske Invest)*

Coronaviruset har ställt till det på alla möjliga olika sätt konstaterar Petter Löfqvist och påpekar att oron framförallt skapat problem på kredit och räntemarknaden, vilket i sin tur spridit sig till aktiemarknaden.

"Alla typer av tillgångar har fallit och det har inte gått att skydda sig på något sätt, om man nu inte har alla sina pengar under huvudkudden. För småbolagens del så blir det en klassisk 'likviditetssqueeze', något som vi har sett tidigare både i samband med Lehman 2008 och eurokrisen 2011/2012", förklarar han.

Det som är skillnaden i detta läge menar han dock är den konjunkturella oron samt den stora oron kring omfinansiering av krediter som ligger i en del sektorer, och han nämner fastighetssektorn specifikt som även fått rejält med stryk på marknaden de senaste veckorna.

Ytterligare en faktor som bidragit till de stora kursfallen i småbolagsaktier är tvångsförsäljningar, när investerare samt sparare använt sig av belåning och nu tvingas sälja av för att täcka sina positioner. Detta påpekar han även vara fallet för en del hedgefondförvaltare, vilket bidrar än mer till kursrasen.

"Det här kommer inte vara slutet för aktiemarknaden utan de här eventen skapar panikförsäljningar och man säljer aktier till vilket pris som helst. Vi lägger snarare tid på att kolla på det fundamentala i bolagen, och speciellt kolla hur det ser ut på skuldsidan i bolagen. Det kommer helt klart att finnas väldigt bra möjligheter framöver", konstaterar småbolagsförvaltaren.

Fastighetssektorn har traditionellt sett en väldigt hög belåning i jämförelse med många andra sektorer på börsen, vilket har fungerar under den långa period av marknadsuppgång som vi har i ryggen.

"När risksentimentet sedan svänger och man undviker skuldsatta bolag då får fastighetssektorn naturligt en smäll. Många av fastighetsbolagen har förlitat sig på företagsobligationsmarknaden för finansiering och nu finns det en oro då företagsobligationsmarknaden har frusit till is i Sverige", beskriver Petter Löfqvist.

Förvaltaren har fortsatt minimera risken i fastighetssektorn genom att diversifiera bort från de allra minsta bolagen med hög skuldsättning och i stället köpt de lite större bolagen, såsom Balder.

Ingen kommer vara skyddad om karantänen blir långvarig och konsumtionen stannar in, allt från privatkonsumtionsrelaterat till industriella bolag. Samtidigt menar han att de bolag som drabbas hårdast under krisen troligtvis kommer se den snabbaste återhämtningen när samhället återgår till ett mer normalläge.

"Marknaden har ännu inte kommit till den punkten där den prisar in fundamenta i bolagen, det behöver vi få till såväl som att volatiliteten på marknaden måste minska innan vi kan se botten. Det kan ta ett par veckor tror jag", resonerar förvaltaren.