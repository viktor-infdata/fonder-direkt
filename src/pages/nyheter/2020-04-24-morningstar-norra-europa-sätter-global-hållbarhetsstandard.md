---
templateKey: blog-post
title: 'Morningstar: Norra Europa sätter global hållbarhetsstandard'
date: 2020-04-24T12:27:21.110Z
sponsored: false
featured: false
tags:
  - Fonder
---
STOCKHOLM (Fonder Direkt) Norra Europa leder vägen när det kommer till hållbarhet på företagsnivå. Nederländerna ligger i topp, följt av Finland och Sverige. Det visar en genomgång utförd av Morningstar.

"Nordeuropeiska länder håller titeln som globala hållbarhetsledare. Nederländerna är världens mest hållbara aktiemarknad tack vare innehav som informationstjänstföretaget Wolters Kluwer, och framförallt ASML, en ESG-ledare bland tillverkare av halvledarutrustning, som står för största delen av indexet", skriver Morningstar.

Att Finland kammar hem en andraplats hänförs främst till Nokia, ledande inom den globala teknikhårdvaruindustrin, samt hiss- och verkstadsbolaget Kone. Sveriges tredjeplats är tack vare Ericsson och Investor, menar Morningstar.

Generellt landar asiatiska marknader långt ned på listan, tillsammans med Ryssland, framkommer det.

"Hongkong är det land utanför Europa med högst hållbarhetsbetyg, tack vare företag såsom AIA Group. Dock konstateras ett ganska högt betyg på kolintensiteten för Hong Kong", skriver Morningstar.

USA noteras också relativt högt upp på listan, trots att de står för näst mest koldioxidutsläpp i världen. Det som räddar USA, enligt Morningstar, är jättar som Microsoft och Berkshire Hathaway.