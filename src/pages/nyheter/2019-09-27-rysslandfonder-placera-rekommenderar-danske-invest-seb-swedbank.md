---
templateKey: blog-post
title: 'Rysslandfonder: Placera rekommenderar Danske Invest, SEB & Swedbank'
date: 2019-09-27T12:40:41.903Z
sponsored: false
featured: false
tags:
  - Placera
---
STOCKHOLM (Fonder Direkt) Det finns flera faktorer som talar för att en Rysslandsfond hör hemma i en långsiktig fondportfölj, bland annat låga värderingar och hög direktavkastning.



Det menar Placeras Pär Ståhl, som i en fondanalys lyfter fram Danske Invest Russia, SEB Rysslandfond och Swedbank Robur Ryssland som tre intressanta fondval för den som vill ta del av högavkastande aktiva fonder.



"Trots årets stora uppgång på Moskvabörsen är ryska aktier fortfarande historiskt lågt värderade tillsammans med höga direktavkastningar. Moskvabörsen är billig nu med ett p/e-tal på drygt 5. Något som är historiskt lågt jämfört med övriga tillväxtmarknader", skriver Pär Ståhl.



Gällande vinsttillväxt spår den ryska banken VTB att nästa års vinsttillväxt på Moskvabörsen hamnar runt 12 procent.



"Lägg till en direktavkastning på drygt 7 procent så är Moskvabörsen fortfarande riktigt billig", resonerar Pär Ståhl.



Det som talar för fortsatt höga direktavkastningar är en ny era av förbättrad bolagsstyrning med aktieägarvänligt fokus, menar Pär Ståhl.



Samtidigt påpekar han att det inte går att blunda för sanktioner från Europa och främst USA när det gäller Ryssland. USA har under den senaste tiden tagit bort några bolag från den amerikanska sanktionslistan, men så sent som i augusti infördes nya sanktioner mot skuld utgivna av den ryska staten.



En teknisk faktor som Pär Ståhl nämner som intressant är att Rysslandsbörsen inte rör sig som stora delar av övriga globala börser. "Man vill ju inte att alla fonder ska stiga och sjunka samtidigt", resonerar han.



Spetsfonden Danske Invest Russia A har en tydlig lutning mot stora bolag, de står för nästan 71 procent av investeringarna. Fonden fokuserar på kvalitetsbolag med låg värdering som drar nytta av höga inträdesbarriärer och har bra prissättningsförmåga.



"Den årliga avgiften på 2,5 procent är hög, men avkastningen i Danske Invest Russia A gör att jag tycker att de motiverar avgiften", skriver Pär Ståhl.



Den andra fonden på Placeras lista är spetsfonden SEB Rysslandfond, som har den absolut bästa avkastningen de tre senaste åren inom fondkategorin på 78 procent.



"Fokus är på aktiv förvaltning och aktiernas relativvärdering. Investeringsprocessen har ett starkt fundamental fokus med en egenutvecklad kvantitativ värderingsmodell. Där ser man på bolagens förmåga att generera kapital", påpekar Pär Ståhl.



SEB Rysslandfond har fyra stjärnor hos Morningstar och en årlig avgift på 2,1 procent.



Den sista fonden som Placera lyfter fram är spetsfonden Swedbank Robur Ryssland, som har en långsiktig placeringshorisont och en aktiv investeringsstrategi som fokuserar på bolagsval och letar undervärderade bolag.



"Avkastningen har varit bra och fonden har gått bättre än kategorisnittet av Rysslandsfonder på både tre års sikt och ett års sikt, till en lägre risk än kategorisnittet", resonerar Pär Ståhl som även gillar förvaltningsavgiften på 1,7 procent, som är lägst i fondkategorin.
