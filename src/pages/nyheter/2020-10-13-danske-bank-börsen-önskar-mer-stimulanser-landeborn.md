---
templateKey: blog-post
title: "Danske Bank: Börsen önskar mer stimulanser - Landeborn"
date: 2020-10-13T07:53:31.472Z
sponsored: true
featured: false
tags:
  - Danske Bank
---
STOCKHOLM (Fonder Direkt) Debatten i den amerikanska kongressen om nästa stimulanspaket fortsätter, men risken finns att det dröjer tills efter valet innan något klubbas igenom. Det, och hur våg två av pandemin utvecklas blir viktigt för marknaden den närmaste tiden. Det skriver Maria Landeborn, senior strateg och sparekonom på Danske Bank, i ett veckobrev.

"I tider av osäkerhet och svag tillväxt kan finanspolitiska stimulanser göra stor skillnad och förra veckan steg både börs och räntor på för hoppningar om att kongressen i USA snart ska nå en överenskommelse om näst stimulanspaket", förklarar sparekonomen.

Att en överenskommelse kommer att nås innan det amerikanska presidentvalet ser dock Danske Bank som osannolikt, men nyhetsflödet kring diskussionerna kommer att vara drivande för marknaden den närmaste tiden.

Makrostatistik har visat tecken på att återhämtningen tappat fart, samtidigt som pandemin fortsätter att öka i styrka. Arbetsmarknadsstatistiken i USA visade tecken på en avplaning medan tjänstesektorn såg fortsatt stark ut. Enligt Maria Landeborn är ytterligare finanspolitiska stimulanser viktiga för att öka chansen för en fortsatt stabil återhämtning.

"Trots osäkerheten bedömer vi att aktier och andra risktillgångar har potential att ge en god avkastning det kommande året. Även om det första, kraftiga uppsvinget i tillväxten har tappat tempo så är riktningen fortfarande positiv. Skulle vi riskera en ny konjunkturnedgång så skulle centralbankerna kliva in med nya tillgångsköp, och vi har vid flera tillfällen sett hur det kan ge stöd åt alla typer av risktillgångar", skriver Maria Landeborn som även poängterar att Danske Bank har en liten övervikt i aktier jämfört med obligationer, med fokus på USA och tillväxtmarknaden Asien.