---
templateKey: blog-post
title: 'Danske Bank: Ser fortsatt potential i teknik & kvalitetsbolag'
date: 2020-05-25T10:38:38.333Z
sponsored: true
featured: false
tags:
  - Danske Bank
---
STOCKHOLM (Fonder Direkt) Marknadsoron tilltog under föregående vecka till följd av ännu en upptrappning i tonläget mellan Kina och USA. Samtidigt ligger det i båda ländernas intresse att stötta återhämtningen i ekonomin, och tillsammans med gigantiska stimulanser ger det stöd åt tillväxt och aktier på lite längre sikt.

Det skriver Maria Landeborn, senior strateg och sparekonom på Danske Bank i ett veckobrev.

Veckan som gått bjöd samtidigt på en par positiva nyheter som lyfte börsen:

"Dels rapporterade läkemedelsbolaget Moderna ett lovande resultat från fas 1-studien av sitt coronavaccin, och dessutom enades Macron och Merkel om att föreslå en stödfond värd 500 miljarder euro för att hjälpa de mest utsatta branscherna och områdena i Europa att återhämta sig efter coronakrisen", meddelar Maria Landeborn.

Sparekonomen konstaterar dock att det blev allt mer tydligt att USA:s president Donald Trump och det republikanska partiet har som strategi att peka ut Kina som fiende och syndabock, för att på så sätt flytta fokus från intern kritik om hur man hanterat krisen.

"Eskalerar konflikten, med nya handelshinder och ökad osäkerhet till följd, finns dock en risk att det får negativa effekter på riskaptit och aktiemarknad. Trump balanserar därför på en tunn tråd; å ena sidan försöker han mobilisera väljarstöd genom att peka ut Kina som syndabock - å andra sidan vill han att den amerikanska ekonomin återhämtar sig så snabbt som möjligt efter krisen, och det blir svårare om han provocerar Kina så mycket att landet väljer att slå tillbaka", resonerar Maria Landeborn som även noterar att USA återigen gett sig på Huawei och förbjudit tillverkare att leverera till bolaget.

"Med tanke på hur svag tillväxten är och att konjunkturåterhämtningen efter coronakrisen knappt har börjat, så är ett upptrappat handelskrig det sista vi behöver", tillägger hon.

Ur ett marknadsperspektiv tycker sparekonomen att sentimentet ser ut att ha varit rätt optimistiskt mot bakgrund av recessionen och de stora risker som finns, och den senaste tiden har bjudit på rally i teknik-, tillväxt- och kvalitetsbolag.

Danske Bank ser fortfarande potential i teknikaktier och kvalitetsbolag, men om återhämtningen i ekonomin fortsätter finns goda möjligheter för andra sektorer att utvecklas starkare och hämta in en del av tappet längre fram, framkommer det.