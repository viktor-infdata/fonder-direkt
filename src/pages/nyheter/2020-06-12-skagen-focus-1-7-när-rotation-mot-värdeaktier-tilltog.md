---
templateKey: blog-post
title: "Skagen Focus: +1,7% när rotation mot värdeaktier tilltog"
date: 2020-06-12T11:44:09.864Z
sponsored: true
featured: false
tags:
  - Skagen
---
STOCKHOLM (Fonder Direkt) Den globala aktiefonden Skagen Focus steg 1,7 procent under maj månad. Jämförelseindex (MSCI ACWI NR USD) stod samtidigt relativt still på -0,1 procent, båda i basvalutan SEK. Sedan årsskiftet är fonden ned 20,7 procent och jämförelseindex ned 8,7 procent.

Det framgår av en månadsrapport från fondförvaltarna Jonas Edholm och David Harris.

[![image](https://i.direkt.se/200612/585659101.png)](https://i.direkt.se/200612/585659101.png)

*Fondens bästa respektive sämsta avkastningsbidrag under maj. (Källa Skagen Fonder)*

"Fonden levererade stabil absolutavkastning under maj månad när rotationen till värdeaktier tilltog", kommenterar förvaltarna.

Av fondens 35 innehav rapporterar Jonas Edholm och David Harris att flera kom med stabila kvartalsrapporter, däribland dryckestillverkaren Stock Spirits och kommunikationsbolaget Avaya, där den senare har gynnats av det ökade behovet av distansarbete. Fortuna Silvers Mines blev fondens största positiva bidragsgivare under månaden, i spåren av högre silverpriser, skriver fondförvaltarna.

Fondförvaltarna har sålt av innehavet i Disney, och minskat i Telecom Italia och China Unicom. Fonden har istället investerat i amerikanska cement- och gipsskivtillverkaren Eagle Materials.

"Vi tror att Eagle Materials har en unik konkurrensfördel givet sin position i centrala USA och att bolaget kan stå emot konkurrens från importerade varor, samtidigt som investeringar i USA:s infrastruktur gynnar branschen i stort", kommenterar fondförvaltarna.

Fonden har ökat innehaven inom finans genom amerikanska Citizens Financial och sydkoreanska KB Financial. Fondens största innehav var vid utgången av maj Roxgold, Hitachi och Ivanhoe Mines. Största exponering var geografiskt mot Japan, Kanada och USA och sett till sektorer mot råvaror, industri och finans, framgår det av rapporten.

[Läs mer](https://www.skagenfonder.se/globalassets/pdfs/status-reports/sweden/skagen-focus-a/2020/20200531_skagen-focus-a-maj.pdf) hos Skagen Fonder.