---
templateKey: blog-post
title: 'Gladiator: Övergett negativ nettoexponering pga glad börs'
date: 2019-05-06T14:39:30.609Z
sponsored: false
featured: false
tags:
  - Gladiator
---
STOCKHOLM (Fonder Direkt) Hedgefonden Gladiator har fått en tuff inledning på 2019. Satsningar på negativ börsutveckling i form av sålda indexterminer, i kombination med en aktieportfölj som inte alls har hängt med i marknadens uppgång, har lett till en negativ fondutveckling om cirka 17 procent sedan årsskiftet.



Det förklarade förvaltaren Max Mitteregger för Dagens Industri i en intervju som publicerades på måndagen.



"Fonden har haft en negativ exponering mot aktiemarknaden om cirka 20 procent, i form av sålda OMX-terminer. Så fonden har haft sålda OMXS-terminer till omkring 85 procent av fondens värde, och långa aktiepositioner om cirka 65 procent. Så i princip har jag tappat 19 procent på terminerna", sade förvaltaren till Di.



I tillägg till det negativa bidraget från ovan nämnda terminer har inte innehaven i Gladiators aktieportfölj rosat marknaden så här långt i år. För det största innehavet, Saab, har är utvecklingen i princip oförändrad om utdelningen räknas in. Samtidigt har bolag såsom Sobi och Attendo haft en tuff period, med nedgångar på 12 respektive 31 procent. Astra Zeneca, som är fondens näst största aktieinnehav, är en ljusglimt med en uppgång på nära 9 procent.



Max Mitteregger säger sig vara fortsatt negativt inställd till konjunktur och börs i stort, men uppges ha dragit upp allokeringen till en neutral börsexponering, till skillnad från tidigare under året då fonden hade en negativ nettoexponering mot börsen. Justeringen ska ha varit ett resultat av att innehaven "gått så himla dåligt".



Förvaltaren betonar samtidigt att tron på portföljinnehaven och strategin är intakt, och att han hoppas att innehavens defensiva karaktär ska ge fonden rätt när 2019 summeras.
