---
templateKey: blog-post
title: "Fonder: Aktivistfonden Cevian sköts av anonyma personer utomlands"
date: 2020-06-25T13:54:36.746Z
sponsored: false
featured: false
tags:
  - Cevian
---
STOCKHOLM (Fonder Direkt) Aktivistfonden Cevian sköts av en anonym grupp personer på Jersey. Det skriver Realtid med hänvisning till en granskning Svenska Dagbladet, Svd, gjort.

Investmentsbolagets fonder förvaltar totalt 130 miljarder kronor och Cevians ansikte utåt, Christer Gardell, uppges vara god för 15 miljarder kronor. Cevians huvudkontor vid Humlegården ska endast betraktas som en front, framkommer det i Svd:s granskning som uppdagat en "snårskog av bolag".

Cevian Capitals fonder är registrerade i Georgetown i Caymanöarna, där Cevian inte har några egna anställda utan får hjälp av företaget Intertrust med administrationen. Intertrust ska ha vana vid att hjälpa liknande fonder att etablera sig i skatteparadiset, framkommer det.

Enligt flera internationella studier - bland annat från den internationella organisationen FATF och EU - finns tydliga varningsflaggor kring hur företag på ögruppen hanterar penningtvätt och finansiell brottslighet.

Anledningen till att företag väljer att etablera sig på Caymanöarna är att landet omfattas av ett mycket mildare regelverk än OECD-länderna och det är även fördelaktigt ur ett fondavgiftsperspektiv. Utöver detta är även skatten närmare noll.

Cevians fonders operativa verksamhet ska däremot drivas från Jersey, en självstyrande engelsk ö i Engelska kanalen - även det ett skatteparadis. I Jersey sitter fondens finanschef, som vill vara anonym. Övriga uppgifter om ledande befattningar är även de anonyma. Vare sig Christer Gardell eller Lars Fröberg - Cevians grundare - sitter med i styrelsen för bolaget som styr Cevians fonder, framkommer det.