---
templateKey: blog-post
title: 'Swedbank Robur: Positivt Kinnevik avbröt Millicom-processen'
date: 2019-06-13T14:06:40.981Z
sponsored: false
featured: false
tags:
  - Swedbank Robur
---
STOCKHOLM (Fonder Direkt) Fondbolaget Swedbank Robur, som är Kinneviks tredje största ägare, tycker att investmentbolaget gjorde rätt som avbröt försöket att sälja storposten den aviserade i den latinamerikafokuserade teleoperatören Millicom.



Det rapporterar Nyhetsbyrån Direkt med anledning av en mottagen mejlkommentar från fondbolaget.



"Vi tycker det är positivt att Kinnevik avbryter försäljningsprocessen av Millicom med tanke på att det indikerade värdet vid försäljningen inte motsvarar bolagets förväntningar", skriver Marianne Nilsson, chef för ägarstyrning på Swedbank Robur, i ett mejl till Nyhetsbyrån Direkt.



Hon efterlyser samtidigt mer information om situationen kring Millicom och vägen framåt för Kinnevik.



"Vi utgår från att Kinneviks styrelse och ledning analyserar den uppkomna situationen och att vi, och andra ägare, får en fördjupad information om både Millicom-försäljningen och den nya strategin på den kapitalmarknadsdag som Kinnevik planerar att genomföra i september", skriver Marianne Nilsson vidare på torsdagen efter att det under natten blivit känt att Kinnevik stoppat processen med att försöka sälja 11 miljoner Millicom-aktier i USA.



"Vi hade affär i går kväll att ta ställning till och den motsvarande inte våra förväntningar vad gäller pris. Då tog vi, som vi tycker, det ansvarsfulla beslutet att inte stänga boken", sade Kinneviks vd Georgi Ganev till Direkt tidigare på torsdagen.



Affären skulle i runda slängar ha dragit in 5,5 miljarder kronor till investmentbolaget och budskapet från Kinnevik var redan den 3 juni att det frigjorda kapitalet skulle användas till att öka exponeringen mot tillväxtfokuserade bolag, ett budskap som upprepas på torsdagen.



"Signalen från styrelsen är också att Kinnevik delvis ska byta strategi. Som investerare är vi inte beroende av höga, löpande utdelningar utan vårt fokus ligger på en långsiktig värdetillväxt i våra innehav", skriver Marianne Nilsson.



Swedbank Robur flaggade nyligen ned i Kinnevik och innehavet motsvarade per den 10 juni 4,9 procent av kapitalet. Bakom flaggningen finns ingen "dramatik" enligt Marianne Nilsson som pekar på att Robur har legat nära flaggningsgränsen och på att Kinnevik har funnits i många olika Robur-fonder.



Swedbank Robur Sverigefond Mega var per den 31 maj den Robur-fond med störst ägande i Kinnevik. Innehavet var värt drygt 700 miljoner kronor, motsvarande 1,06 procent av aktiekapitalet.
