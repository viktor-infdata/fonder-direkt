---
templateKey: blog-post
title: "Fonder: Etisk fond avyttrat nätmodejätte efter skandal"
date: 2020-08-19T14:20:53.857Z
sponsored: false
featured: false
tags:
  - Fonder
---
STOCKHOLM (Fonder Direkt) Premier Ethical Fund, som ingår i brittiska kapitalförvaltaren Premier Mitons utbud, har avyttrat Boohoo efter medierapporter om bristfälliga arbetsvillkor i de engelska fabrikerna som tillverkar märkets kläder. Det skriver Citywire.

Ett flertal bolag har redan kastat ut nätmodehandlaren från sina plattformar, såsom Zalando, Amazon och Next, och nu tar även Premier Ethical Fund ett starkt avstånd från händelsen genom att sälja av aktien, som stod för 3,1 procent av portföljen. Enligt fondförvaltarna såldes aktien redan två dagar efter nyheten uppdagades.

Anklagelserna kommer från Sunday Times som tidigare i juli rapporterade att arbetare i en fabrik i Leicester, centrala England, som tillverkar kläder för Boohoo betalades så lite som 3:50 pund, motsvarande 40:60 kronor, per arbetstimma. Under tiden anklagelserna mot bolaget utreds konstaterade Amazon att Boohoos produkter inte kommer att vara tillgängliga på deras plattform.

Enligt den brittiska nätmodehandlaren kommer man att avsluta alla relationer med leverantörer som bryter mot bolagets uppförandekod.

Aberdeen Standard Investments, som varit Boohoos sjätte största aktieägare, meddelade i juli att aktien avyttrats från ASI UK Ethical Equity, ASI UK Impact - Employment Opportunities samt ASI UK Responsible Equity. Data från Refinitiv visar också att Boohoo fått lämna ASI UK Equity.

Boohoo rasade 45 procent i samband med nyheten om bristfälliga arbetsförhållanden, men har sedan dess återhämtat en stor del och är nu ned runt 16 procent. Medan vissa fondförvaltare tydligt tog avstånd från aktien i samband med anklagelserna agerade andra tvärtemot. Fyra av de största brittiska aktieägarna passade i stället på att använda kursfallet till sin fördel och öka sina innehav, skriver Citywire med hänvisning till data från Refinitiv.