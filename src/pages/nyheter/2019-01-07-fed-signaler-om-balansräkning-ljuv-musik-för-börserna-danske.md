---
templateKey: blog-post
title: 'Fed: Signaler om balansräkning ljuv musik för börserna - Danske'
date: 2019-01-07T10:22:58.232Z
sponsored: true
featured: false
tags:
  - Danske
---
STOCKHOLM (Fonder Direkt) Fedchefen Jerome Powell gav marknaden en skjuts i fredags, då han indikerade att den amerikanska centralbanken kan komma att gå lugnare fram med räntehöjningar, eftersom man givet svaga inflationsutfall vill se hur ekonomin utvecklas innan några räntebeslut fattas.

Det skriver Danske Bank i en marknadsuppdatering på nyhetsportalen Nextconomy.

I tillägg till kommentarerna om räntesituationen förmedlade Jerome Powell att Fed är öppet för att kalibrera hastigheten med vilken dess balansräkning ska minska, enligt Danske Bank, som menar att detta klingar som ljuv musik för börserna och att hopp har ingjutits om att Fed "kommer att göra det rätta för att amerikansk ekonomi skall kunna flyga vidare utan allt för kraftig turbulens".

Positiva (ur ett tillväxt- och börsperspektiv) signaler har även kommit från Kina, då centralbanken PBOC meddelat att ration för reservkraven på bankers kapital sänks med 1 procentenhet, något som enligt Danske Bank ökar likviditeten med nästan 120 miljarder dollar och är tänkt att ge stöd till små privata bolag.

"Att Kina adresserar inbromsningen i ekonomin med lindrande åtgärder är naturligtvis något som är att betrakta som positivt. Likväl tynger handelskriget med USA fortsatt och en lösning på det problemet är nog att betrakta som 'key' för Kina och övriga Asienmarknader", skriver Danske Bank.

I dag måndag samt på tisdagen hålls förhandlingar mellan företrädare för USA och Kina i Peking. Enligt Dagens Industri har de inledande förhandlingssignalerna på måndagen varit positiva, och en talesperson för det kinesiska utrikesdepartementet ska ha uppgett att både USA och Kina vill samarbeta för att bromsa handelskriget.
