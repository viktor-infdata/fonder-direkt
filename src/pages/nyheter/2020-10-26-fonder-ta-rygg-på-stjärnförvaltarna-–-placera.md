---
templateKey: blog-post
title: 'Fonder: "Ta rygg på stjärnförvaltarna" – Placera'
date: 2020-10-26T10:31:53.184Z
sponsored: false
featured: false
tags:
  - Fonder
---
STOCKHOLM (Fonder Direkt) Att ta rygg eller investera efter de bästa förvaltarna kan vara en vinnande strategi och Placeras fondredaktör Pär Ståhl har i en fondkommentar listat fyra olika fondförvaltare som enligt honom presterat väldigt bra, och tittar på de största USA-innehaven i fonderna på jakt efter högpresterande aktier.

Den första fonden Pär Ståhl tar upp är MS INVF US Growth, en fond som fokuserar på mindre, mer disruptiva och snabbväxande tillväxtbolag.

"Förvaltarteamet har en lång historia av hög avkastning. De har lyckats med konststycket att skapa en avkastning som de tre senaste åren snittat på 43 procent. Betydligt bättre än kategorisnittets 22,2 procent", skriver fondredaktören. När det kommer till enskilda innehav återfinns Square, Amazon, Shopify, Veeva Systems samt Spotify som de fem största i fondportföljen.

En ny svensk fond hamnar tvåa på listan, TIN World Tech som förvaltas av Erik Sprinchorn och Carl Armfelt är en global fond med fokus på unik innovation inom mjukvara, medicinteknik och hållbarhet. Fondens fem största innehav är Edwards Lifesciences, Salesforce.com, Adobe, Microsoft, SolarEdge Technologies.

"Fonden har ingen historik att tala om. Men fondens avkastning det senaste kvartalet imponerar på mig. Avkastningen landar på 14 procent, vilket är 8 procentenheter bättre än fondkategorin Branschfonder, Ny teknik. En fondkategori som är ett getingbo, globalt finns det över 400 fonder i kategorin och TIN är sjunde bästa under kvartalet. Förvaltarparet har en lång historik av att leverera en hög riskjusterad avkastning. Och en ovanligt bra förmåga att hitta intressanta investeringar", skriver Pär Ståhl.

Ännu en teknikfond som lyfts fram är BGF Next Generation Technology, som investerar inom framtidsteman som artificiell intelligens, automatisering, robotisering och nya betalningslösningar. Fonden har stigit över 60 procent i år och de fem största innehaven är Tesla, Square, Enphase Energy, Corsair Gaming och Livongo Health.

Den sista fonden som Pär Ståhl lyfter fram är ARK Genomics Revolution ETF som har stigit norr om 110 procent i år och investerar i genterapibolag som skapar produkter som förbättrar livskvaliteten. De fem största innehaven i portföljen är Invitae, CRISPR Therapeutics, Illumina, Arcturus Therapeutics och Compugen.