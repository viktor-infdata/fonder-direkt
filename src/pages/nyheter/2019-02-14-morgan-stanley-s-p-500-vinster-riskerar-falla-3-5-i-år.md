---
templateKey: blog-post
title: 'Morgan Stanley: S&P 500-vinster riskerar falla 3,5% i år'
date: 2019-02-14T14:19:19.214Z
sponsored: false
featured: false
tags:
  - Morgan Stanley
---
STOCKHOLM (Fonder Direkt) Investmentbanken Morgan Stanley varnar för att risken för bolagsvinstrecession ("earnings recession") har ökat, och att den amerikanska centralbanken Federal Reserve inte kommer att kunna göra något för att förhindra en sådan utveckling.

Det skriver investeringsutbildningssajten Investopedia med hänvisning till en veckorapport från investmentbanken.

Morgan Stanley har sänkt sitt basscenario för 2019 till 1 procent vinsttillväxt för amerikanska S&P 500, från tidigare 4,3 procent. Det kan jämföras med konsensusestimaten som pekar mot en vinsttillväxt på 5 procent. I Morgan Stanleys negativa scenario faller bolagsvinsterna med 3,5 procent i år.

Investmentbanken menar att om de nuvarande vinstestimaten "rör sig i linje med historien" kan året sluta med ett vinsttapp på 3,5 procent.

Morgan Stanley har dock inte sänkt sina målnivåer för vart S&P 500 tar vägen 2019. En miljö av lägre räntor bedöms kompensera för de sämre vinstutsikterna och ge stöd åt investmentbankens tidigare kommunicerade riktmärken för storbolagsindexet S&P 500; ett så kallat bear case på 2.400, base case 2.750 och bull case 3.000. Inför USA-börsernas öppning på torsdagen handlades S&P 500-terminen till 2.740.
