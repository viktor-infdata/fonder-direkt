---
templateKey: blog-post
title: "Fonder: Covid-19 försenar förvaltarnas påverkansarbete"
date: 2020-06-11T14:10:56.606Z
sponsored: false
featured: false
tags:
  - Fonder
---
STOCKHOLM (Fonder Direkt) Förvaltare har tvingats senarelägga flera bolagsdialoger på grund av covid-19 situationen, vilket har försenat påverkansarbetet. Det skriver Söderberg & Partners i sin rapport "Hållbara fonder".

I stället för dialoger om påverkansarbetet har det varit fokus på pandemins effekter på bolagets verksamhet, framkommer det.

I rapporten uppger dessutom en av de intervjuade fondförvaltarna att de framförallt ser att dessa förseningar påverkar leverenskedjan mot tillväxtmarknader, och att detta på kort sikt kan leda till en dominoeffekt av sociala (ESG) effekter. På lång sikt ser de att detta medför den strategiska frågan om att flytta leveranskedjan bort från tillväxtmarknaderna.

"Med andra ord har bolagen i ljuset av covid-19 fått större insikt om de globala leverantörskedjornas instabilitet och känslighet för kriser. Detta kan bli underlag för beslut om att flytta hem tillverkning och andra verksamheter från tillväxtmarknader", skriver Söderberg & Partners.

I årets resultat har ca. 12 procent av de betygsatta fonderna har fått grönt betyg, medan ungefär 76 procent är gula och resterande 12 procent är röda. Det är en höjning i andel gröna fonder jämfört med föregående års analys. Det är aktiefonder som fått störst andel gröna fonder (ungefär 15 procent), jämför exempelvis med hedgefonder där endast 1 procent av fonderna har fått grönt betyg i analysen (53 procent gult och 46 procent rött betyg). I kategorin räntor är 6 procent av fonderna gröna, 75 procent gula och 18 procent röda. Inom blandfonder har 14 procent grönt betyg.

Det är en ökning i grönt betyg för både räntor och blandfonder jämfört med tidigare år, vilket är ett resultat av att hållbarhet blivit mer integrerat i ränteinvesteringar än tidigare.

Årets analys visar också att hållbarhetsinformation har blivit alltmer tillgängligt för fondförvaltare, dels interna hållbarhetsanalyser dels ett växande utbud av ESG-data från externa leverantörer. Att data finns är däremot inte bevis nog för att investeringarna faktiskt är hållbara och har en långsiktig positiv effekt, menar Söderberg & Partners.

Grönt betyg tilldelas de fondförvaltare som, utöver att välja in hållbara bolag, även försöker påverka bolag som inte anses ha lika bra hållbarhetsarbete. Ett högt betyg krävs alltså i både positivt urval och ansvarsfullt ägande för att en fond ska få grönt betyg i hållbarhet. Detta är ett högt ställt krav, men säkerställer också att bara de allra mest hållbara fonderna blir gröna.

Här kan du läsa hela rapporten.