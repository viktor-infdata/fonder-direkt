---
templateKey: blog-post
title: 'Trustus Capital Management: Lanserar i Norden genom Intervalor'
date: 2019-03-06T09:05:00.063Z
sponsored: false
featured: false
tags:
  - Trustus Capital Management
---
STOCKHOLM (Fonder Direkt) Den nederländska kapitalförvaltaren Trustus Capital Management (TCM) etablerar sig på den nordiska marknaden, i samarbete med marknadsföringsagenten Intervalor.

Det framgår av ett gemensamt pressmeddelande från de två aktörerna.

Ett strategiskt partnerskap har tecknats, som innebär att Intervalor kommer marknadsföra TCM:s fonder i Norden. Inledningsvis handlar det om tre gränsmarknadsfonder (frontier markets) med fokus på hög direktavkastning; en som investerar globalt, en som investerar i Afrika samt en som investerar i Vietnam,

"Trustus Capital Management går in på de nordiska marknaderna med mycket intressanta nischade frontier marketsfonder i en tid då många fondförvaltare ser över sitt erbjudande och till och med stänger vissa fonder. Vi är mycket nöjda att TCM valt Intervalor att representera dem i regionen och ser fram emot att introducera deras fonder till investerare under de närmaste månaderna", säger Intervalors vd Anders Bladh.

De TCM-fonder som introduceras kommer vara tillgängliga för institutionella investerare samt distributörer i formen av Luxemburgbaserade SICAV-fonder, vartefter fonderna registreras lokalt, enligt pressmeddelandet.

Trustus Capital Managements vd Wytze Riemersma uppger att kombinationen av TCM:s investeringskompetens och Intervalors marknadsföringskapacitet innebär att nordiska kunder kommer kunna attraheras och betjänas på bästa sätt.

"Våra fonder erbjuder investerare det bästa av båda världarna, en bättre avkastning kombinerat med en lägre risk", säger han.
