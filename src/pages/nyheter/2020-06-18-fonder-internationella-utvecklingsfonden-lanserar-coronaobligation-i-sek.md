---
title: "Fonder: Hedgefonder håvar in i hårdblankade Wirecards spillror"
date: 2020-06-18T08:28:10.337Z
tags:
  - Fonder
---
STOCKHOLM (Fonder Direkt) Det hårdblankade Wirecards börskollaps kom till flera hedgefonders lättnad på torsdagen. Fallet har rönt stor uppmärksamhet efter att fintechbolaget i början på förra året drogs in i bedrägerimisstankar som nu till sist bekräftats. Det skriver Nyhetsbyrån Direkt.

Revisorernas dom lyder att 1,9 miljarder euro, 25 procent av Wirecards totala balansomslutning, inte finns. Transaktioner misstänks ha förfalskats med bedrägligt uppsåt och processens gång har kantats av misstänkliggöranden.

Revisionsbyrån KPMG släppte först en rapport om att inga oegentligheter hittats för att kort därefter backa efter att ha ertappat bolaget med att inte ha släppt ifrån sig full dokumentation. Torsdagens klargöranden kommer från revisionskonkurrenten EY, som fått till uppdrag att granska just den asiatiska verksamhet som myndigheter och media pekat på efter att visselblåsaruppgifter satte fart på misstankarna.

Det totala blankade kapitalet utgör omkring 9 procent av Wirecards aktier och hedgefonderna Slate Path Capital, TCI Fund Management och Marshall Wace, är med sammanräknade positioner uppgående till omkring 5 procent de hedgefonder som sitter på de största blankningspositionerna enligt offentlig blankningsdata. På torsdagen var till deras förtjänst kursen som mest ned med nära 70 procent.

En av dagens stora förlorare var i stället det tillika allt mer kritiserade japanska techinvestmentbolaget Softbank, som i november i fjol investerade 1 miljard dollar i Wirecard.

Denna investering radar upp sig intill andra Softbank-satsningar i högt värderade bolag som därefter sett sin stjärna slockna likt det noteringkollapsade och utskrattade kontorshotellbolaget Wework och ett flertal nu konkursade uppstartsbolag. En annan Softbanksatsning är taxibolaget Uber, vars börsresa varit allt annat än en succé sedan noteringen för drygt ett år sedan.

Tyska Wirecard har vid upprepade tillfällen attackerat hedgefonder och blankare, som investerar i tron om att aktiekursen är för hög och tjänar pengar när kursen sjunker. Hela granskningen av bolaget, som gjorts av välrenommerade medier som Financial Times och Reuters, har kritiserats för att vara en koordinerad attack för att sänka bolaget.

Vid 12-tiden hade Wirecardaktien hämtat sig något från lägstanivåerna och handlades mellan 40 och 50 procent ned.