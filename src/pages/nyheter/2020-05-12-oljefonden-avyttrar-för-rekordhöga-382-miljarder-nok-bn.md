---
templateKey: blog-post
title: 'Oljefonden: Avyttrar för rekordhöga 382 miljarder NOK - BN'
date: 2020-05-12T14:16:00.400Z
sponsored: false
featured: false
tags:
  - Fonder
---
STOCKHOLM (Nyhetsbyrån Direkt) Den norska statens oljefond, den största i världen med sina tillgångar om runt 10.000 miljarder norska kronor, planerar att genomföra sitt största uttag någonsin och sälja av rekordstora tillgångar på 382 miljarder norska kronor, enligt Bloomberg News. Summan motsvarar således cirka 4 procent av portföljen och det är fyra gånger mer än det tidigare rekordet från 2016. Det skriver Nyhetsbyrån Direkt.

Planerna på det aldrig tidigare skådade uttaget visar på skalan av den förödelse som drabbat den norska ekonomin under 2020, skriver Bloomberg News. Norges stora oljenäring knockades först av ett saudisk-ryskt priskrig och därefter stängdes landet i karantänsåtgärder mot viruset.

Den norska ekonomin är på väg mot det värsta raset sedan andra världskriget, konstaterade finansdepartementet tidigare på tisdagen. Oljefonden kommer då väl till pass, givet att Norge vanligtvis har ett nettoinflöde till fonden genom utdelningar och ränteintäkter från innehaven.

Intäkterna för året har ännu inte kommunicerats, men enligt Bloomberg News kommer summan landa klart lägre än fjolårets 243 miljarder dollar givet de inskränkningar som gjorts mot 2019 års utdelning från bolagen i spåren av coronavirusets framfart.

Oljefonden, som också har en radda innehav på svenska börsen (146 per den senaste avstämningen den 31 december 2019), kommer dock fokusera på likvidation av obligationstillgångar. Beslutet har föregåtts av att fonden samlat på sig en större andel obligationer visavi aktier än målsättningen om en portfölj med 30 procent obligationer och 70 procent aktier.

På obligationssidan har oljefonden också stora innehav i svenska tillgångar. Totalt 26 räntepapper fanns i portföljen vid 2019 års utgång, såväl statspapper som kommunobligationer och företagsobligationer. Flera de svenska OMXS30-bolagen är utställare, bland annat bankkvartetten Nordea, SEB, Swedbank och Handelsbanken samt Alfa Laval, Securitas, Essity, Investor och SKF.