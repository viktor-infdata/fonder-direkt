---
templateKey: blog-post
title: 'Avanza: Fondsparare gjorde stora köp i teknikfonder i maj'
date: 2020-05-28T05:28:18.859Z
sponsored: false
featured: false
tags:
  - Avanza
---
STOCKHOLM (Fonder Direkt) Lättade restriktioner i allt fler länder, hopp om vaccin och kraftiga stimulanser har lett till en ordentlig comeback för aktier och Stockholmsbörsen går mot sin bästa majmånad på 15 år. De mest köpa fonderna hos Avanza i maj är teknikfonder.

Det framgår av ett pressmeddelande.

"Privatspararna är positiva och nettoköper fonder för andra månaden i rad. Kassan är dock större än innan coronakraschen och man är överlag beredd på att det kan bli en fortsatt svängig resa framöver. Drygt hälften av summan som såldes av i mars står fortfarande på vänt vid sidlinjen", säger Johanna Kull, sparekonom Avanza.

Avanzas sparare gör 3 fondaffärer per fondkund i maj. Det är 3 procent fler än i fjol, visar statistik från 627 700 fondkunder hos Avanza. Månadens klart mest köpta fonder är teknikfonder.

"Coronapandemin har fått världen att ta ett digitalt språng och teknikbolagen, som redan hade en stark underliggande tillväxt, har fått ytterligare vind i ryggen. Det har gynnat teknikfonderna, vilka med en snittavkastning på 11 procent, är en av få fondkategorier som har positiv avkastning sedan årsskiftet. Det har uppmärksammats av spararna och nära varannan fondkrona har i maj gått till just teknikfonder", säger Avanzas sparekonom Johanna Kull.

<!--StartFragment-->

| **Mest köpta**            | **Mest sålda**         |
| ------------------------- | ---------------------- |
| Teknikfonder              | Fastighetsfonder       |
| Företagsobligationsfonder | Hedgefonder            |
| Sverigefonder             | Korträntefonder (USD)  |
| Globalfonder              | Korträntefonder (Euro) |
| Blandfonder               | Asienfonder            |

<!--EndFragment-->
*Källa: Avanza*

I företagsobligationsfonder byter spararna ben och nettoköper fonderna för första gången på tre månader.

"Företagsobligationsfonder är tillbaka på köplistan efter att ha toppat säljlistan två månader i rad. Spararna doppar dock bara tårna. Nuvarande köpesumma utgör bara en skärva, knappt 5 procent, av det man sålde av tidigare", säger Johanna Kull.

Fastighetsfonder som tappat drygt 20 procent sedan årsskiftet, är månadens klart mest sålda fonder.

"Fastighetsfonder är en kategori som spararna har en historik av att jojo-spara i, vilket även märks i år. Så sent som i februari låg fonderna på köptoppen, men efter de stora kursrasen minskar spararna nu kraftigt på innehaven. Det sätter fingret på hur svårt det är att tajma rätt. Majoriteten av spararna i denna typ av smalare branschfonder skulle få en bättre avkastning av att istället ha ett mindre men löpande månadssparande till fonderna", säger sparekonomen.