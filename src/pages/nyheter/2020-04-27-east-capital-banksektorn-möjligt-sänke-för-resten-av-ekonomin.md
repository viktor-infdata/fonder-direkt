---
templateKey: blog-post
title: 'East Capital: "Banksektorn möjligt sänke för resten av ekonomin"'
date: 2020-04-27T07:41:49.653Z
sponsored: true
featured: false
tags:
  - East Capital
---
STOCKHOLM (Fonder Direkt) East Capital följer noga banksektorn där ökningarna av förfallna fordringar, låga räntor och en global recession kommer skada vinsterna. De räknar inte med någon härdsmälta då bankerna är i bättre skick än 2008, men är samtidigt oroliga för risken att finanssektorn blir ett sänke för resten av ekonomin, om återhämtningen i konsumtion och efterfrågan inte blir så snabb som IMF förutser.

Det skriver East Capital i en veckouppdatering.

"Det är möjligt att börserna fortsätter ignorera omfattningen av den globala hälsokrisens påverkan på makroekonomin och lockas av de enorma stimulansprogrammen. Men vi räknar med att diskussionerna om framförallt arbetslöshet men även statsskulder och finanssektorns skick i olika länder kommer utgöra en kraftig motvind och möjligen motverka de mer optimistiska återhämtningsscenariorna", resonerar kapitalförvaltaren.

East Capital påpekar att de globala börserna klarade sig rätt bra under föregående vecka, tack vare just ekonomiska stimulanser, men osäkerheten är fortsatt stor menar de. Veckans största överraskning var priset på West Texas Intermediate (WTI), det amerikanska referenspriset på olja, som föll till negativt pris.

"Kombinationen av en efterfrågekollaps, en historisk produktionsminskning av OPEC+ och den ekonomiska chocken från den globala hälsokrisen, skakade om hela industrin som nu svämmar över med olja som man saknar lagringskapacitet för", förklarar East Capital.

Läs mer hos East Capital.