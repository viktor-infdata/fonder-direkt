---
templateKey: blog-post
title: 'Fonder: Bästa fondbolagen under året - Placera'
date: 2019-12-17T08:59:33.465Z
sponsored: false
featured: false
tags:
  - Fonder
---
STOCKHOLM (Fonder Direkt) Hittills i år är årets nysparande till fonder 79 miljarder kronor med en månad kvar att redovisa, enligt statistik från Fondbolagens förening. Det lär inte komma upp till rekordåret 2014, då ny insättningarna nådde hela 152,8 miljarder kronor. Då letade sig kapitalet nästan uteslutande till blandfonder och räntefonder.



Det skriver fondredaktören Pär Ståhl i ett inlägg på investeringssajten Placera.



"2019 ser ut att sluta som det starkaste börsåret på Stockholmsbörsen sedan rekorduppgången 2009. Men nettosparandet till fonder är långt ifrån någon rekordnivå, och det är räntefonder - och indexfonder - som lockar mest", skriver Pär Ståhl.



Han beskriver indexfondernas framfart under året som "brutal" och påpekar att en tydlig omfördelning inom aktiefonder kan noteras, samtidigt som den största delen av nysparandet hittat till räntefonder.



![Källa: Placera](/img/fonderr.png "Källa: Placera")

_Källa: Placera_



Det största inflödet av nytt kapital står Handelsbanken Fonder för bland de svenska fondbolagen fram till sista november i år. Totalt har det letat sig 22,7 nya miljarder kronor netto till bolagets fonder. Störst nettoinflöde har det varit till blandfonder och långa räntefonder. De båda fondkategorierna har tagit hela 88 procent av årets nettoinflöde till Handelsbanken Fonder.



Om man i stället kollar på aktiefonder ser det inte lika muntert ut, då nettoinflödet bara landar på 1,4 miljarder kronor.



"Det är uppenbart att Handelsbankens indexfonder har tagit huvuddelen av inflöden till aktiefonder under året. Handelsbanken är den aktör som har längst förflutet med indexfonder i Sverige", skriver Pär Ståhl.



Han noterar dock att det aktiva fondbolaget Spiltan Fonder intar en tredje plats, något som han menar sticker ut.



"Fondutbudet består av aktivt förvaltade aktie- och räntefonder, kryddat med några passivt förvaltade fonder. Drygt 7 miljarder kronor har gått till den prisbelönta Spiltan Högräntefond. Näst populärast är Spiltan Aktiefond Stabil, en aktivt förvaltad Sverigefond som har fått in drygt 2 miljarder kronor under året. Den passivt förvaltade Spiltan Aktiefond Investmentbolag som investerar i svenska investmentbolag är fondbolagets tredje populäraste fond", konstaterar fondredaktören.



Sverige absolut största fondbolag Swedbank Robur noteras dock först på en sjätteplats med nettoinflöden på 5,5 miljarder kronor. Enligt Pär Ståhl har Swedbank Robur satsat mycket på billiga indexfonder de senaste åren, vilket han menar sett ut att ha betalat sig.



"Fondbolaget passerade nyligen en milstolpe då totalt förvaltat kapital passerade 1 000 miljarder kronor. Värt att notera är att den enda storbank som har negativa flöden under året är SEB Fonder", avslutar han.
