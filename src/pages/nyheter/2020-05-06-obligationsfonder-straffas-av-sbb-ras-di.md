---
templateKey: blog-post
title: 'Obligationsfonder: Straffas av SBB-ras - DI'
date: 2020-05-06T07:16:09.976Z
sponsored: false
featured: false
tags:
  - Fonder
---
STOCKHOLM (Fonder Direkt) Samhällsbyggnadsbolaget SBB straffas även på obligationsmarknaden, efter att grundaren och vd Ilija Batljan anhållits misstänkt för insiderhandel. Carnegie Fonder och Spiltan hör till fondförvaltarna som har SBB-obligationer bland sina största innehav. Det skriver Di på tisdagskvällen.

SBB:s kraftiga ras på aktiemarknaden, med som mest 40 procent, märktes även på obligationsmarknaden under tisdagen, meddelar Di.

Bolagets förlagslån handlades ned mellan 5 och 10 procent på tisdagen. Seniora SBB-obligationer prisades ned mindre, med omkring 2,5 procent. Det kan tyckas lindrigt, men bör ses mot att marknaden för företagsobligationer rör sig långsammare än aktier.

"Man kan säga att han nedgraderades till High Yield i dag", säger en spelare på obligationsmarknaden till Di, apropå att förtroendet för Ilija Batljan naggas av gripandet.

Just att lämna statusen som skräpobligation, och få kreditbetyget BBB- har setts som ett viktigt steg för SBB. Ett högre kreditbetyg innebär lägre upplåningskostnader, vilket är särskilt viktigt på en marknad med små marginaler.

"Hans kåkar kan inte bära hur mycket ränta som helst", säger Di:s källa.

Flera bedömare pekar på just förtroendet som en viktig men hotad faktor för Ilija Batljans företagsbygge.

"Han har en stor finansiell kreativitet, och bolaget är högt belånat. Det är en risktagare", säger Di:s Andreas Cervenka till Ekonomistudion i DiTV på tisdagen.

"Just nu har vi inga detaljer, annat än de vi fått från SBB. Men, om anklagelserna visar sig vara sanna så kommer det självfallet att ha negativ påverkan", skriver Danske Banks kreditanalytiker i en kommentar till händelsen.

"Det gäller inte bara Ilija Batljan själv, utan även för det generella förtroendet för SBB, med tanke på att han är grundare, vd och största ägare i bolaget", fortsätter banken.

Flera svenska fonder inom företagsobligationer har SBB i sina portföljer. Carnegie Fonder har SBB i topp, bolaget är listat som största innehav i Carnegie Corporate Bond, firmans stora fond inom företagsobligationer.

Drygt 4 procent av fondens 12 miljarder kronor, var vid slutet av det första kvartalet investerade i SBB-obligationer.

SBB är näst största innehav i Spiltan Räntefond Sverige, som kom att handelsstoppas i mars.

Enligt den senaste kvartalsrapporten från fondförvaltaren står det högt belånade fastighetsbolaget för 4,5 procent av fondens kapital. Spiltan Högräntefond, en fond med högre riskprofil, listar SBB som sitt nionde största innehav.

På onsdagsmorgonen meddelade Ilija Batljans försvarsadvokat i ärendet, Filip Rydin, i en kommentar till Nyhetsbyrån Direkt att Ilija Batljans avvisar alla anklagelser om brott mot marknadsmissbrukslagen som riktas mot honom.