---
templateKey: blog-post
title: >-
  Ratos: Begränsade fondsmällar i samband med nedslående 2kv, Indecap Guide
  störst exponering med 3,2%
date: 2019-08-16T09:40:39.124Z
sponsored: false
featured: false
tags:
  - Ratos
  - Indecap
  - Spiltan Fonder
---
STOCKHOLM (Fonder Direkt) Investmentbolaget Ratos faller tungt i fredagens börshandel, efter att ha rapporterat ett resultattapp för det andra kvartalet jämfört med samma period föregående år.



Strax före klockan 12 noterades nedgången till nära 15 procent för Ratos B, vilket innebär att aktien närmar sig årets tidigare bottennivåer.

![Ratosägarna har kastats mellan hopp och förtvivlan hittills i år, med betydande svängningar i samband med presenterade rapporter. (Källa: Infront)](/img/ratos16aug.png)

<span class="image-caption">Ratosägarna har kastats mellan hopp och förtvivlan hittills i år, med betydande svängningar i samband med presenterade rapporter. (Källa: Infront)</span>

När det gäller Ratos fondägande är det ingen fond som per den 31 juli hade en riktigt betydande exponering mot aktien. Toppar listan gör Indecap Guide Q30, med 3,2 procent av kapitalet i Ratos, följt av Spiltan Aktiefond Investmentbolag (2,7), Seligson & Co Phoenix (2,6) samt Proshares Global Listed Private Equity (1,20). Därefter återfinns ingen fond med ett ägande som överstiger 1 procent av portföljvärdet. Det visar portföljdata från Morningstar.



Efter att en resultatmässig trendvändning hos Ratos kunde anas för det första kvartalet, innebar perioden april-juni alltså ett bakslag, mycket på grund av projektförluster för det norska byggbolaget Hent.



Ratos vd Jonas Wiström sade till Nyhetsbyrån Direkt på fredagsförmiddagen att "man kan aldrig utesluta kommande nedskrivningar, men nu har vi gjort detta och oron är betydligt mindre nu än tidigare". Han lade till att om Ratos i dagsläget hade sett fler utmanande projekt för Hent så hade dessa också skrivits ned. Gällande övriga portföljbolag pekade Jonas Wiström i kvartalsrapporten på utmaningar i några bolag, där han nämnde växtbutikkedjan Plantasjen vars ebita-resultat sjönk med 4 procent under kvartalet. Detta samtidigt som bolagets omsättning växte med 5 procent.
