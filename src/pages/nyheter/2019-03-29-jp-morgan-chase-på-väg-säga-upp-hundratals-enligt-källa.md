---
templateKey: blog-post
title: 'JP Morgan Chase: På väg säga upp "hundratals" enligt källa'
date: 2019-03-29T15:25:23.091Z
sponsored: false
featured: false
tags:
  - JP Morgan Chase
---
STOCKHOLM (Fonder Direkt) JP Morgan Chase är på väg att åter minska personalstyrkan inom kapital- och förmögenhetsförvaltning, rapporterar branschsajten Institutional Investor med hänvisning till en insatt källa.



Det ska röra sig om supportfunktioner inom de båda divisionerna samt även om andra roller inom förmögenhetsförvaltningen, enligt källan.



I slutet av augusti ifjol sade JP Morgan upp 100 anställda inom sin kapitalförvaltningsgren. Det är oklart hur många som nu kommer att få lämna, men Bloomberg rapporterar att det är tal om "hundratals" uppsägningar.



"Det är rutin för oss att se över personalstyrkan varje år för att säkerställa lämpliga nivåer och justera utefter vad som är nödvändigt", ska JP Morgan Chase talesperson Kristen Chambers ha skrivit i ett mejl till Institutional Investor.



Kristen Chambers lade till att företaget fortsätter att investera i sin affär och sina talanger, genom att anställa "topprådgivare på nyckelmarknader".



JP Morgan är emellertid inte den första kapitalförvaltaren att säga upp personal på sistone. I januari 2019 gjorde Blackrock sig av med cirka 500 anställda, eller 3 procent av arbetsstyrkan. Som skäl uppgavs växande osäkerhet på marknaden samt förändrande investerarpreferenser.



Även den Boston-baserade kapitalförvaltaren State Street decimerade i januari sitt arbetslag, då omkring 1.500 anställda fick gå till följd av tuffa marknadsförhållanden, skriver Institutional Investor. Sajten lägger till att också kvantförvaltaren AQR sade upp personal under samma månad, efter ett år av undermålig avkastning.



Uppsägningarna i branschen kan ses i ljuset av krympande marginaler, något som de senaste åren i hög grad drivits av avgiftspress till följd av konkurrens från billiga indexprodukter.



Mellan 2016 och 2018 sjönk marginalerna för globala börsnoterade kapitalförvaltare med 5,2 procent årligen, enligt en studie från konsultfirman Casey Quirk. Preliminär data från bolaget visar att branschens genomsnittliga rörelsemarginal föll till 29 procent 2018, nivåer i linje med vad som var fallet efter finanskrisen.
