---
templateKey: blog-post
title: 'IKC Avkastningsfond: Stark marknad i april, fonden +0,6%'
date: 2019-05-07T16:10:28.052Z
sponsored: true
featured: false
tags:
  - IKC Avkastningsfond
---
STOCKHOLM (Fonder Direkt) Ökad riskbenägenhet har gynnat kreditmarknader, vilket kombinerat med sjunkande svenska räntor har inneburit att obligationsfonden IKC Avkastningsfond fått medvind från såväl kredit- som ränterisk. Fonden steg med drygt 0,6 procent i april och noterar därmed en uppgång på 1,6 procent sedan årsskiftet.



Det framgår av en förvaltarkommentar från Lars Bredenberg.



"Marknaderna visar överlag en väldigt stark utveckling med stöd från att det har kommit mer positiva tolkningar av konjunkturutvecklingen i USA och att oron för svaghet i Kina har avtagit. Dessutom har bra rapporter från många företag förbättrat börshumöret", skriver förvaltaren.



**_Rapporter och påsk gett lugn primärmarknad_**



Nyemissionsaktiviteten uppges ha varit dämpad i april, då påskledigheten inträffade samt rapportperioden stod i fokus hos företagen. Lars Bredenberg bedömer att aktiviteten troligen åter kommer att ta fart, eftersom möjligheterna till förmånlig finansiering är goda på den nuvarande starka marknaden.



Sett till transaktioner under månaden deltog fonden i en emission från fastighetsbolaget Heimstaden, gjorde ett antal affärer i andrahandsmarknaden när "bra möjligheter" uppstod, samt affärer för att hantera likviditet.



**_Gynnsam utveckling över i stort sett hela portföljen_**



Majoriteten av fondens innehav utvecklades positivt i april, med ett par undantag. Obligationen i Oscar Properties sjönk efter att förslag om förlängning inkommit, vilket dock med råge uppges ha kompenserats av den bredare portföljutvecklingen, samt av "ett ovanligt stort bidrag från en enskild emittent". Emittenten i fråga var Samhällsbyggnadsbolaget i Norden, som har belönats av kreditmarknaden för att ha uppnått det uttalade målet att tilldelas en investment grade-rating.



**_Starkt sentiment ger mindre betalt för att ta risk_**



Lars Bredenberg meddelar att obligationer med hög kupong har gett bättre bidrag än korta och försiktiga placeringar, men att den goda riskaptiten samtidigt medför att ersättningen för att ta kreditrisk är relativt låg.



"Många aktörer i företagsobligationsmarknaden förefaller ha gott om likviditet och väntar på att det ska komma fler emissioner till marknaden", bedömer Lars Bredenberg.
