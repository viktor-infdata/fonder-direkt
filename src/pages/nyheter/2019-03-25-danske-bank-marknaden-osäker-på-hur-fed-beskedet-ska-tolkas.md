---
templateKey: blog-post
title: 'Danske Bank: Marknaden osäker på hur Fed-beskedet ska tolkas'
date: 2019-03-25T11:21:32.727Z
sponsored: true
featured: false
tags:
  - Danske Bank
---
STOCKHOLM (Fonder Direkt) Att amerikanska centralbanken i förra veckan meddelade att det inte blir några räntehöjningar under 2019 är goda nyheter tillväxt och aktier, samtidigt som lägre tillväxtprognoser sent i konjunkturcykeln oroar.



Det skriver Danske Bank i ett veckobrev.



Banken konstaterar att mjukare penningpolitik från centralbankerna tidigare i konjunkturcykeln varit en positiv katalysator för marknaden, och pekar särskilt på ECB-ordföranden Mario Draghis famösa "whatever it takes-presskonferens" i samband med eurokrisen 2012, "som fick aktiemarknaden att lyfta trots att den europeiska unionen balanserade på randen till kollaps".



Nu när den amerikanska konjunkturcykeln är tio år gammal är marknaden emellertid mer osäker kring hur denna typ av försiktiga centralbanksbesked ska tolkas.



"Ska man bli rädd för svagare tillväxtprognoser, eller lättad över uteblivna räntehöjningar? Vår bild är att den amerikanska ekonomin fortfarande är i bra form, och att Fed låter bli att höja räntan är positivt för aktier. Särskilt för tillväxtmarknaderna är det goda nyheter, eftersom det innebär lägre amerikanska räntor och mindre press uppåt på dollarn", skriver Danske Bank.



Banken ser sannolikheten för att USA och Kina signerar ett handelsavtal inom tre månader som hög, vilket de menar skulle lösa upp det största tillväxthotet. Ett avtal skulle vara särskilt positivt för exportberoende Asien och Europa, som är de två regioner där både sentiment och tillväxt har tappat mest, i kölvattnet av tullar och osäkerhet, enligt Danske Bank.



I takt med att brexit närmar sig flera avgörande datum finns en risk att känsligheten för nyhetsflödet kring utträdesprocessen ökar på marknaden, bedömer banken. Danske Banks huvudscenario kring brexit är att utträdet kommer att skjutas fram en längre tid.
