---
templateKey: blog-post
title: 'Danske Bank: Förordar USA och kvalitetsbolag i oroliga tider'
date: 2019-05-20T14:06:25.760Z
sponsored: true
featured: false
tags:
  - Danske Bank
---
STOCKHOLM (Fonder Direkt) Nya tullar och ett upptrappat tonläge mellan USA och Kina medför att handelsoron lär bestå. Därför är det lämpligt att vikta upp amerikanska aktier samt vikta ned tillväxtmarknadsaktier.



Det skriver Danske Bank i ett marknadsbrev, där inställningen motiveras med att USA är den region som relativt sett brukar klara sig bäst vid börsturbulens, medan handelsoron kan förväntas göra ett större negativt avtryck på tillväxtmarknader.



Mot bakgrund av detta har banken i sin taktiska allokering höjt USA från undervikt till neutral och sänkt tillväxtmarknader från övervikt till neutral. På sikt är dock den positiva synen på tillväxtmarknader intakt.



"Även om långsiktiga fundamenta ser fortsatt intressanta ut med hög vinsttillväxt och sansande värderingar, kan handelsoron göra stora avtryck i aktiekurserna den närmaste tiden", heter det.



Banken konstaterar att marknaden förblir känslig för handelsrelaterade nyheter och förväntar sig fortsatt stora börssvängningar framöver. I detta läge är Danske Bank alltjämt positivt inställt till aktier på tolv månaders sikt, men väljer att fokusera på "stora kvalitetsbolag med stabila kassaflöden och utdelningar".



Vad som, utöver handelsförvecklingarna, är intressant att bevaka just nu är enligt banken eventuella stimulanser av penning- eller finanspolitisk natur samt inkommande makrodata. Gällande makrostatistik väntar inköpschefssiffror i såväl Europa, USA, som Japan i veckan.



"I USA väntar vi oss att siffrorna har påverkats av den eskalerade handelskonflikten. För europeisk del väntas en liten förbättring från nuvarande låga nivå. I Tyskland publiceras IFO-index som sannolikt också speglar en ökad global osäkerhet", skriver Danske Bank.
