---
templateKey: blog-post
title: Förvaltare storsäljer saudiska aktier
date: 2018-10-30T12:21:25.648Z
sponsored: false
featured: false
tags:
  - Khashoggi
---
STOCKHOLM (Fonder Direkt) Fondförvaltare världen över har den senaste veckan sålt saudiska aktier för motsvarande 650 miljoner dollar, som en reaktion på det förmodade mordet på journalisten Jamal Khashoggi.

Det skriver sajten Funds Global Mena, som påpekar att Saudiarabiens kronprins Mohamed Bin Salman aktivt har uppvaktat globala fondförvaltare som en del i hans strategi att minska landets ekonomiska beroende av oljeintäkter.

Kronprinsens ambitioner har understötts av landets kommande inkludering i MSCI Emerging Markets Index, som beräknas ske i juni 2019, skriver Funds Global Mena, och konstaterar att det senare inte har stoppat världens investerare från att nu överge kungadömet.

Det återstår att se huruvida omvärldens vrede kring Khashoggi-skandalen kommer leda till en allvarlig ekonomisk påverkan på Saudiarabien, enligt Funds Global Mena.
