---
templateKey: blog-post
title: 'Fonder: "Se upp för överexponering mot USA" – Frida Bratt'
date: 2020-10-15T13:26:14.707Z
sponsored: false
featured: false
tags:
  - Fonder
---
STOCKHOLM (Fonder Direkt) USA står ofta i medias fokus, och inte minst nu när det stundande presidentvalet börjar närma sig. På de amerikanska börserna har även de stora teknikjättarna drivit en utomordentlig uppgång de senaste månaderna, vilket gjort marknaden än mer intressant för många investerare som vill ta del av avkastnings-kakan.

Frida Bratt, sparekonom på Nordnet, noterar att antalet Nordnetkunder som äger USA-fonder har ökat med 70 procent bara i år, nordiskt.

"Men bland svenska kunder är ökningen inte lika stor – här hade vi redan ett stort ägande i USA vid årets början. På två år har ägandet i USA-fonder bland Nordnets svenska kunder ökat med 30 procent", meddelar sparekonomen som lyfter att det främst är Nordnets finska kunder som riktat blickarna mot USA, där har antalet ägare av USA-fonder mer än dubblerats sedan årsskiftet.

"Att spararna vill ha USA är inte så konstigt, med tanke på hur den amerikanska börsen presterat de senaste åren. I USA-fonderna får spararna exponering mot de techjättar som dragit uppgången", skriver Frida Bratt.

Spararna väljer främst indexfonder när de placerar i USA, konstaterar sparekonomen som meddelar att de fem mest ägda USA-fonderna hos Nordnet alla är indexfonder. Totalt är sex av de tio mest ägda USA-fonderna indexfonder, vilket Frida Bratt menar ger spararen exponering mot techjättarna för en billig peng.<!--StartFragment-->

|                                                             |
| ----------------------------------------------------------- |
| **Populäraste USA-fonderna bland Nordnets svenska kunder:** |
| SPP Aktiefond USA                                           |
| Swedbank Robur Access USA                                   |
| Handelsbanken USA Index Criteria                            |
| Länsförsäkringar USA Indexnära                              |
| Nordnet Indexfond USA                                       |
| AMF Aktiefond Nordamerika                                   |
| SEB Nordamerikafond Småbolag                                |
| Öhman Etisk Index USA                                       |
| Swedbank Robur USA                                          |
| Skandia USA                                                 |

*Källa: Nordnet*

Om det är just storbolagen som man vill åt så menar hon att det är helt rätt taktik att välja indexförvaltning och hon lyfter även att den amerikanska marknaden är den mest analyserade och genomlysta marknaden, och att historien visat att förvaltare genom åren haft svårt att slå index.

Sparekonomen varnar dock för en eventuellt omedveten överexponering mot den amerikanska marknaden:

"Det gäller att som sparare ha i åtanke att den branta uppgången på de amerikanska börserna de senaste åren har gjort att vanliga globalfonder som följer index numera består av 60 procent USA. Så att äga en global indexfond och sedan kombinera med en USA-fond som följer index är inte ett bra alternativ. Risken blir helt enkelt onödigt hög, och exponering mot USA blir för stor i relation till andra marknader. Då kan det bli riktigt kännbart om valet blir stökigt och börsen skakar till, exempelvis", konstaterar hon.

"Däremot kan en aktivt förvaltad USA-fond med fokus på andra typer av investeringar än vad indexfonderna har, som småbolag eller företagsobligationer, fortfarande vara ett bra komplement till den globala indexfonden. Men det gäller alltså att tänka till."

<!--EndFragment-->