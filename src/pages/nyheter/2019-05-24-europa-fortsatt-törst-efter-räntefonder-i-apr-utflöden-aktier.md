---
templateKey: blog-post
title: 'Europa: Fortsatt törst efter räntefonder i apr, utflöden aktier'
date: 2019-05-24T15:01:38.681Z
sponsored: false
featured: false
tags:
  - Fondflöden
  - Europa
---
STOCKHOLM (Fonder Direkt) Långsiktiga Europa-baserade fonder inklusive ETF:er hade ett totalt nettoinflöde om 11,6 miljarder euro i april, men aktiefonder fortsatte att notera utflöden. Under månaden togs 11,2 miljarder euro ut netto från aktiefonder, vilket dock var en minskning från i mars då 18,1 miljarder togs ut. Sedan årsskiftet har därmed 26,8 miljarder euro plockats ut från aktiefonder i Europa.



Det framgår av en flödesanalys från Morningstar.

![Fondflöden i april, sedan årsskiftet och de senaste tolv månaderna. (Källa: Morningstar)](/img/morningstar24maj.png)

<span class="image-caption">Fondflöden i april, sedan årsskiftet och de senaste tolv månaderna. (Källa: Morningstar)</span>

Även alternativa fonder, där hedgefonder ingår, fortsatte att blöda pengar. Under månaden sågs nettoutflöden om 6 miljarder euro, vilket ger 23,9 miljarder hittills i år och 49,4 miljarder de senaste tolv månaderna. En tiondel av kapitalet i alternativa fonder har därmed försvunnit på ett år, sett till organiskt flöde som exkluderar tillgångarnas marknadsavkastning.



Räntefonder var den kategori som drev fondinflödena i april, då 27,2 miljarder euro netto adderades, vilket innebar den tredje bästa månaden sedan i juli 2017. Ett mindre inflödesbidrag kom även från blandfonder (allocation) med 2,2 miljarder euro, något som markerade den första positiva månaden sedan i september 2018.



En närmare titt på flödenas fördelning vad gäller aktiv kontra passiv aktieförvaltning visar att passiva aktieprodukter lyckades attrahera 2,9 miljarder euro i april, medan aktivt förvaltade aktiefonder drabbades av utflöden om 14,1 miljarder (vilket ger totalutflödet 11,2 miljarder). Tendensen är densamma sett till de senaste tolv månaderna; aktieindexfonder har haft ett inflöde om 25,4 miljarder euro medan aktivt förvaltade aktiefonder sett ett utflöde om 68,5 miljarder. Andelen passivt förvaltade aktieprodukter i Europa har ökat till 28,2 procent per den 30 april, upp från 26,4 procent för ett år sedan.
