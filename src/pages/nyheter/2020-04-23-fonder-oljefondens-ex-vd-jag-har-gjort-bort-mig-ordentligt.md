---
templateKey: blog-post
title: 'Fonder: Oljefondens ex-vd: "Jag har gjort bort mig ordentligt"'
date: 2020-04-23T10:09:57.519Z
sponsored: false
featured: false
tags:
  - Fonder
---
STOCKHOLM (Fonder Direkt) I ett internmeddelande beklagar den avgående chefen för norska oljefonden att han solkat ner anseendet för Norges Bank Investment Management efter att han blivit bjuden att resa med ett chartrat privatjet från Philadelphia till Oslo. Det skriver Dagens Industri.

Det var förra helgen som det avslöjades att hedgefondmiljardären Nicolai Tangen, som är utsedd att ta över chefskapet på den norska oljefonden i september, stod för fiolerna när företrädaren Yngve Slyngstad bjöds in till en konferens och konsert i USA innan jul.

Nicolai Tangen hade betalat för Yngve Slyngstads hemresa med privatplan, mat, underhållning och hotell under konferensen där bland andra kändiskocken Jamie Oliver föreläste och där artisten Sting gav en exklusiv konsert, skriver DI.

Nu gör Norges Banks nomineringskommitté en översyn av anställningsförfarandet av Nicola Tangen.

I ett meddelande till sina före detta kollegor skriver Yngve Slyngstad att han är "mycket, mycket ledsen" och att han brast i omdöme när han lät sig bjudas på privatflygningen.

"Att resa med ett privatflyg var dåligt omdöme. Vi har stränga riktlinjer som de anställda efterlever nitiskt. När det kommer till mitt eget uppträdande, så har jag gjort bort mig ordentligt", skriver han.

Han skriver vidare att han begick felet trots hans långa erfarenhet och försiktighet.

"Det är som bergsklättring. Det är när du klättrar ner, när du är trött och tror att du klarat dig, som du faller", skriver han.