---
templateKey: blog-post
title: 'Fonder: "För mycket medelmåttor i Sverigefonderna" - Lindmark'
date: 2020-10-23T07:53:22.544Z
sponsored: false
featured: false
tags:
  - Fonder
---
STOCKHOLM (Fonder Direkt) Sverigefonderna är bland vinnarna i år, eftersom få svenska storbolag är i branscher som drabbats hårt av pandemin covid-19. Fast merparten riktigt stora bolag på Stockholmsbörsen är i år medelmåttor, med avkastning nära noll, vilket gör att Sverigefonderna halkat efter snittaktien. Det skriver Jonas Lindmark, analyschef och redaktör för Morningstar Sverige samt nordisk informationschef.

Sverigefonderna har gått bättre än snittet för globalfonderna och stigit 8 procent i år, men samtidigt har småbolagsfonderna som investerar på Stockholmsbörsen i snitt klättrat 18 procent. Men när analyschefen granskat de enskilda aktiekurserna för storbolagen på Stockholmsbörsen fann han att majoriteten är betydligt större vinnare. De 43 aktier som Sverigefonderna främst köper aktier i, med börsvärde över 50 miljarder kronor, har i snitt stigit hela 21 procent. Även genomsnittet vägt med börsvärde är högre: 17 procent värdeökning från årsskiftet fram till 21 oktober.

Men varför har Sverigefonderna inte hängt med i utvecklingen och bara i snitt stigit 8 procent medan snittaktien klättrat 21 procent, frågar sig Jonas Lindmark.

"Problemet för Sverigefonderna är att de allra tyngsta aktierna har utvecklats sämre. Bland de 15 allra största svenska storbolagen är det bara 3 aktiekurser som har stigit mer än snittet bland de 43 största: Ericsson, EQT och Hexagon. Samtidigt finns där de två aktier som främst drar ned börsindex: Handelsbanken och Hennes & Mauritz", förklarar han samtidigt som han poängterar att fondsparare som valt Sverigefonder ändå kan känna sig nöjda då de branscher som främst drabbats av pandemin lyser med sin frånvaro på Stockholmsbörsen.

Men den stabila värdeutvecklingen hos de 15 största börsföretagens aktier ser Jonas Lindmark rimligen som en fördel framöver.

"Tyvärr har människor en olycklig vana att dra ut de nuvarande trenderna långt in i framtiden, vilket sällan håller eftersom oväntade nyheter ofta plötsligt ger trendbrott. Under branta börsuppgångar är det frestande att köpa de aktier som stiger mest, men för att hålla ned risktagandet är Sverigefondernas portföljer med en stor andel medelmåttor bättre. När tyngdpunkten är de största börsbolagen, med längre historia och mer varierat utbud produkter, blir motståndskraften större mot dåliga nyheter", resonerar analyschefen.