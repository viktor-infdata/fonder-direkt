---
templateKey: blog-post
title: 'Morningstar: Var kräsen när du väljer lång/kort-förvaltare'
date: 2019-02-01T13:49:37.435Z
sponsored: false
featured: false
tags:
  - Morningstar
---
STOCKHOLM (Fonder Direkt) Lång/kort-aktiefonder strävar efter att uppnå en mjukare avkastningskurva än vanliga aktiefonder, och bör i teorin kunna erbjuda ett visst skydd mot större nedgångar på aktiemarknaderna. Så var inte fallet 2018, säger Morningstars analytiker Jason Kephart i ett videoklipp.

"Medan S&P 500 föll nästan 20 procent under det fjärde kvartalet, tappade den genomsnittliga lång/kort-aktiefonden omkring 11 procent, vilket är ett hyfsat facit. För helåret backade dessa fonder med i genomsnitt 6,3 procent samtidigt som S&P 500 bara tappade 4,8 procent", säger Jason Kephart.

Analytikern tillstår att det är "ett tabu" att jämföra alternativa fonder med S&P 500, men menar att likvida alternativa fonder kan förväntas tappa mindre än S&P 500 vid en bred marknadsnedgång, på samma sätt som de kan förväntas stiga mindre när breda marknader klättrar uppåt.

Jason Kephart konstaterar att vissa fonder i kategorin lång/kort, från exempelvis AQR samt Boston Partners, drabbades särskilt av dålig utveckling för värdeaktier i det andra kvartalet, vilket "placerade dem i ett hål" före den stora marknadsnedgången mot årets slut.

Jason Kephart anser att investerare framöver behöver vara kräsna när de väljer en lång/kort-förvaltare. Det gäller att förstå vilket fokus fonden har, som till exempel värde, så att investeraren kan anpassa sina förväntningar kring när en viss strategi bör ha svårigheter, respektive när den bör kunna leverera starkt, fortsätter han.

Morningstars analysteam spår att AQR:s och Boston Partners lång/kort-aktiefonder kommer se ljusare dagar framöver, om värdeaktier kan resa sig ur sin svacka.
