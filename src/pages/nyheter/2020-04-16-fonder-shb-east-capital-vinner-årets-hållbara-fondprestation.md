---
templateKey: blog-post
title: 'Fonder: SHB & East Capital vinner "Årets hållbara fondprestation"'
date: 2020-04-16T06:18:59.839Z
sponsored: false
featured: false
tags:
  - Fonder
---
STOCKHOLM (Fonder Direkt) Fonden Handelsbanken Hållbar Energi vinner kategorin Hållbar förvaltningsstrategi och East Capital Ryssland tar hem kategorin Aktivt påverkansarbete i Länsförsäkringars nyinstiftade tävling "Årets hållbara fondprestation".

Kunder och övriga besökare på Länsförsäkringars hemsida har röstat fram vinnarna.

East Capital har genom aktivt påverkansarbete för fonden East Capital Ryssland påverkat gasbolaget Gazprom, som är en av världens största förorenare, att minska sina klimatutsläpp, framkommer det.

"Vi är stolta över det här fina erkännandet av vårt aktiva hållbarhetsarbete. Som en av världens största investerare i Ryssland har vi över tjugo års erfarenhet av att påverka bolag i en mer hållbar riktning. En viktig del av arbetet går via initiativet Climate Action 100+, som samlar världens stora institutioner och där både East Capital och Länsförsäkringar ingår", kommenterar Peter Elam Håkansson, ordförande och förvaltningschef på East Capital.

Handelsbanken har för fonden Handelsbanken Hållbar Energi på ett tydligt beskrivit sätt och påvisat av investeringarnas klimatnytta och bidrag till FN:s globala mål.

"Vi är både glada och stolta över att Handelsbanken Hållbar Energi röstats fram som Årets hållbara fondprestation hos Länsförsäkringar. Den här vinsten inspirerar oss att fortsätta arbeta för att både skapa en bra avkastning på kundernas sparkapital och bidra till en hållbar framtid", säger Magdalena Wahlqvist Alveskog, vd Handelsbanken Fonder.

Tävlingen riktar sig till fondbolag och fonder som finns i Länsförsäkringars rekommenderade och utökade fondutbud. De har bjudits in att lyfta fram en valfri hållbar aktivitet eller investering de genomfört under 2019 och den effekt den haft utifrån FNs globala mål. En jury med interna och externa representanter har valt ut finalisterna. Juryn har bland annat bedömt tydlighet, effekt och innovation. Finalisterna presenterades på lansforsakringar.se och röstningen var öppen mellan 23 mars och 12 april 2020.