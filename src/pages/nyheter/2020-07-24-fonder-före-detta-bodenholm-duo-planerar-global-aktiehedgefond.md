---
templateKey: blog-post
title: "Fonder: Före detta Bodenholm-duo planerar global aktiehedgefond"
date: 2020-07-24T08:59:42.116Z
sponsored: false
featured: false
tags:
  - Bodenholm
  - Nyhavn Capital
---
STOCKHOLM (Fonder Direkt) Mads Thamsborg, tidigare blankningschef och partner för den nedlagda hedgefonden Bodenholm Capital, gör sig redo att lansera en ny Stockholmsbaserad hedgefond under det första kvartalet 2021.

Det rapporterar Hedge Nordic.

Nyhavn Capital är namnet på den nya fondaktör som ska inrymma hedgefonden, vars inriktning är en fundamental lång/kort-strategi bestående av 40 till 50 globala aktier, enligt Hedge Nordic. Allokeringsfördelningen väntas bli mellan 18 och 20 långa positioner samt runt 25 korta dito. Nyhavn Capital uppges vara ute efter att resa 100 miljoner dollar till den nya fonden.

Förutom Mads Thamsborg kommer Christos Damianou, även han tidigare partner på Bodenholm, att vara en del av fonden och sannolikt förvalta den långa sidan av portföljen, framgår det. I övrigt ska en Londonbaserad operationell chef (COO) ha anställts.

Bodenholm Capital avvecklades under våren efter att fond-i-fonden Brummer Multi Strategy valde att sälja sitt innehav i fonden, samtidigt som vd och investeringschef på Bodenholm meddelat sina avsikter att lämna fonden.