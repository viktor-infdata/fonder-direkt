---
templateKey: blog-post
title: "EQT-fonder: Köper affärssystemföretaget IFS från EQT VII"
date: 2020-07-14T09:51:13.352Z
sponsored: false
featured: false
tags:
  - Fonder
---
STOCKHOLM (Fonder Direkt) Två av riskkapitalbolaget EQT:s fonder förvärvar det svenska affärssystemföretaget IFS, som köptes ut från börsen 2016, från fonden EQT VII. EQT-fondernas nya förvärv görs tillsammans med riskkapitalbolaget TA Associates som blir delägare med en betydande minoritetsandel i IFS. Transaktionsvärdet uppgår till över 3 miljarder euro.

Det framgår av ett pressmeddelande från EQT, skriver Nyhetsbyrån Direkt.

De EQT-fonder som gör förvärvet är EQT VIII and EQT IX och genom förvärvet förväntas fonden EQT VIII vara investerad till cirka 80-85 procent samtidigt som EQT IX aktiveras och börjar ta ut förvaltningsavgifter.

"EQT-fonderna och TA Associates kommer att stödja IFS och ledningsgruppen med fortsatta investeringar i organisationen och produktförmågor, både organiskt och via tilläggsförvärv", uppges det i pressmeddelandet.

Transaktionen kräver sedvanliga regulatoriska godkännanden och förväntas slutföras i slutet av augusti, enligt EQT.

Kapitalinsamlingen till EQT IX går enligt plan och väntas i betydande grad slutföras under tredje kvartalet, uppger riskkapitalbolaget. Efter IFS-förvärvet väntas EQT IX vara investerad till 5-10 procent.