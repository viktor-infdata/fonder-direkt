---
templateKey: blog-post
title: 'Amazon: Hedgefond-vd ser aktien gå över 5.000 usd år 2025'
date: 2019-04-05T13:15:34.404Z
sponsored: false
featured: false
tags:
  - Amazon
  - Seabreeze Partners
---
STOCKHOLM (Fonder Direkt) Amazonaktien har stigit nära 22 procent sedan årsskiftet och stängde på torsdagskvällen på drygt 1.827 dollar, vilket innebär ett börsvärde för e-handelsjätten på strax under 900 miljarder dollar.

Nyhetsbyrån Direkt noterar att hedgefondförvaltaren Doug Kass, vd för Seabreeze Partners, anser att detta bara är början. I ett kundbrev Marketwatch tagit del av förutspår han att Amazonaktien redan år 2021 kommer att passera 3.000 dollar, för att år 2025 kosta över 5.000 dollar. Det skulle innebära ett börsvärde på hela 2.500 miljarder dollar eller 23.200 miljarder kronor.

"I den amerikanska företagshistorien finns inget bolag som har en så lång och omfattande bana av möjligheter framför sig som Amazon.com", skriver Doug Kass.

Grunden för hans förutsägelse är att Amazons vinst per aktie kommer att slå förväntningarna med 10 procent eller mer för åren 2019, 2020 och 2021, där Doug Kass räknar med att det sistnämnda året står för den största positiva avvikelsen mot förväntningarna.

Enligt Doug Kass har inte Wall Street fullt ut "omfamnat och utnyttjat" Amazon på samma sätt som med andra stora techbolag. Det institutionella ägandet i Amazon är bara 57 procent, att jämföra med 75 procent för Facebook, 77 procent för Netflix och 81 procent för Googles noterade moderbolag Alphabet. Dessutom betraktar han Amazons framgångsrika molntjänst, Amazon Web Services, som ytterligare grädde på moset vad gäller framtida värdering.
