---
templateKey: blog-post
title: 'Matthew Asia: "Inga bevis för att siffran sju är magisk"'
date: 2019-08-06T12:41:50.763Z
sponsored: false
featured: false
tags:
  - Matthews Asia
---
STOCKHOLM (Fonder Direkt) Sju är bara en siffra och det finns inga bevis för att den är magisk, skriver fondförvaltaren Matthew Asias investeringsstrateg Andy Rothman i en kolumn. Detta med anledning av att Kinas centralbank på måndagen tillät den kinesiska yuanen att försvagas till nivån där en amerikansk dollar kostar över 7 yuan.



Strategen konstaterar att media reagerade med stor dramatik på händelsen, men bedömer att uppståndelsen snart kommer att avta, och pekar bland annat på att IMF uttalat att yuan-försvagningen inte är "signifikant".



Matthew Asia tror inte att Kinas president Xi Jinping kommer att hemfalla åt en betydande devalvering som ett svar på USA:s senaste runda tullar.



"Tullarna har liten direkt påverkan på Kinas ekonomi, då nettoexporten var mindre än 1 procent av Kinas BNP förra året, och endast 20 procent av den totala exporten gick till USA. Xi har väsentligt bättre verktyg för att hantera den mer betydande indirekta effekten: svagt förtroende bland tillverkare, som har sänkt takten på sin produktion och skjutit fram investeringar", skriver Andy Rothman.



Han påminner om att Kommunistpartiet inte har tagit till avsevärda devalveringar under tidigare kritiska perioder såsom under den globala- eller den asiatiska finanskrisen, och framhåller att president Xi Jinping har "många verktyg" tillgängliga för att hantera en trögare exporttillväxt.
