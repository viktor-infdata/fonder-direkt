---
templateKey: blog-post
title: 'Fonder: Hur har globala fonder påverkats av börsraset?'
date: 2020-03-03T11:35:50.775Z
sponsored: false
featured: false
tags:
  - Fonder
---
STOCKHOLM (Fonder Direkt) Omvärldens börser slungades tillbaka till finanskrisen under förra veckan och investerare påmindes om att börserna inte alltid går upp, till följd av den globala spridningen av coronaviruset och dess eventuella effekter på den globala ekonomin.

Det bredare S&P 500-indexet rasade 11,4 procent under veckan och totala marknadsindexet för USA föll 11,6 procent. Börser utanför USA klarade sig något bättre och tappade runt 8-9 procent, sett till de bredare indexen.

Bättre ändå klarade sig tillväxtmarknaderna, där de bredaste tillväxtmarknadsindexen tappade mellan 6-7 procent.

"Det hör inte till det vanliga vid kriser, men börserna i Kina hade redan fallit under föregående veckor till följd av coronaviruset", skriver chefen för Morningstars fondanalys, Russel Kinnel i en analys.

Högkvalitativa obligationer presterade precis som man kunde förvänta sig, noterar Morningstar.

"De agerade alltså som säkra hamnar och rusade till följd av en utökad pessimistisk syn på ekonomisk tillväxt och inflation", skriver Russel Kinnel.

Totala obligationsmarknadsindex steg runt 1,2 procent och korta obligationsindex steg drygt 0,9 procent.

"En vecka är en kort period, men den senaste turbulenta marknaden har påvisat vikten av diversifiering som ett verktyg vid investeringar. Högkvalitativa obligationer dämpade en del av aktieförlusterna", resonerar Russel Kinnel.

Om man ser till Morningstars kategorier var det energisektorn som drabbades värst av börsfallet, med ett genomsnittligt fall på 15,3 procent. Finanssektorn tappade 12,9 procent och industri 12,6 procent.

Det var inte en enda sektor som lyckades hålla sig över ytan när coronavirusoron klamrade sig fast på riktigt, ädelmetallsfonder tappade 14,5 procent och fastighetsfonder var ned 12,1 procent.

Sektorfonder inom tillväxtsektorer stod emot bäst; hälsovårdsfonder var ned 9,6 procent, kommunikationsfonder 9,7 procent och teknik tappade 9,8 procent.

Om man ser till enskilda fonder som är registrerade i Sverige gick ädelmetallsfonden AuAg Silver Bullet sämst och tappade hela 20,5 procent förra veckan. Energifonden ProxyPetroleum Energy backade 16,2 procent medan Swedbank Robur Rysslandsfond var ned 15,9 procent, enligt statistik från Morningstar.

Trots de brutala börsnedgångarna noteras en del svenska fonder på plus. Hedgefonden Atlant Protect A steg 6,4 procent, Strand Småbolagsfond var upp 5,7 procent och Strand Förmögenhetsfond stängde veckan +1,4 procent. En tydlig trend bland föregående veckas fondvinnare är att majoriteten är obligationsfonder, bland annat steg Carnegie Obligationsfond, Handelsbanken Euro Obligation, Nordea Obligationsfond, SPP Obligationsfond, Swedbank Robur Ethica Obligation mellan 0,4 och 0,9 procent.
