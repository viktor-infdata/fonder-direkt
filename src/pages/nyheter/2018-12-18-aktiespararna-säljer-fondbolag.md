---
templateKey: blog-post
title: Aktiespararna säljer fondbolag
date: 2018-11-09T16:02:38.157Z
sponsored: false
featured: false
tags:
  - Aktieinvest
  - Cicero
---
STOCKHOLM (Fonder Direkt) Medlemsförbundet Aktiespararna säljer fondbolaget Aktieinvest Fonder AB till Cicero Fonder AB.

Det framgår av ett pressmeddelande på Aktiespararnas hemsida.

Aktieinvest Fonders förvaltade kapital uppgår enligt pressmeddelandet till närmare 3 miljarder och är idag fördelat på de två fonderna Aktiespararna Topp Sverige och Aktiespararna Direktavkastning.I pressmeddelandet framgår att de båda parterna inleder ett strategiskt samarbete som kommer att ge organisationens medlemmar lägre fondavgifter.

"Därmed ger samarbetet ökad nytta av medlemskapet i Aktiespararna", säger Joacim Olsson, vd på Aktiespararna.

Pressmeddelandet lyfter även fram att fonden Aktiespararna Direktavkastning, som investerar i de 15 storbolag på Stockholmsbörsen med högst direktavkastning, har haft bäst avkastning av samtliga svenska indexfonder. Jennie Edqvist, VD Cicero Fonder AB, menar att fonderna kommer att komplettera Ciceros befintliga fondutbud på ett bra sätt.

"Förvärvet är en del av den fortsatta utvecklingen av Cicero Fonder och kombinationen av både aktivt förvaltade fonder och indexfonder kommer skapa ett starkt erbjudande för våra kunder", säger Jennie Edqvist.
