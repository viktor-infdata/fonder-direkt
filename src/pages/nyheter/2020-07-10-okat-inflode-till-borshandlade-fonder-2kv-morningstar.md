---
templateKey: blog-post
title: "Fonder: Ökat inflöde till börshandlade fonder 2kv - Morningstar"
date: 2020-07-10T06:27:13.471Z
sponsored: false
featured: false
tags:
  - Morningstar
---
STOCKHOLM (Fonder Direkt) Under andra kvartalet gjordes insättningar på 33 miljarder euro i ETF noterade i Europa. Förvaltat kapital ökade till 903 miljarder euro och klart populärast var räntefonder. Det visar statistik från Morningstar.

Under första kvartalet noterade den europeiska marknaden för börshandlade fonder (ETF) för första gången på fem år ett utflöde av pengar tillbaka till investerarna, minus 4,4 miljarder euro netto. Men under andra kvartalet återvände det normala inflödet och det blev det tredje bästa kvartalet någonsin, med ett inflöde på 33,4 miljarder euro, visar Morningstars kvartalsrapport.

[![image](https://i.direkt.se/200710/586568901.png)](https://i.direkt.se/200710/586568901.png)

*Kvartalsvisa nettoflöden för ETF:er sedan 2016. (Källa: Morningstar)*

Den europeiska ETF-marknaden domineras av the kategorier: Aktiefonder, som står för 544 miljarder euro av kapitalet, följt av räntefonder (249 miljarder euro) samt råvarufonder (92 miljarder euro). Det var även till dessa kategorier som kapitalet främst flödade under kvartalet, 23 miljarder euro till räntefonder, 6 miljarder till råvarufonder och 4 miljarder till aktiefonder.

"Under andra kvartalet fick obligations-ETF massiva inflöden, främst investment grade företagsobligationer. Trots att börserna återhämtade sig brant fortsatte utflödet ur aktiefonder under april och maj" säger Jose Garcia-Zarate, Morningstars chef för analys av passiva strategier.

Noterbart är även tillväxten för fonder med en hållbarhetsinriktning, noterar Morningstar. Vid halvårsskiftet innehöll dessa 47 miljarder euro, motsvarande 5 procent av hela marknaden, men fick in hela 13 miljarder netto i nysparande under första halvåret i år, motsvarande hela 43 procent av nysparandet.

34 nya ETF:er startade i Europa under andra kvartalet, varav 29 aktiefonder. Nästan alla är registrerade i antingen Irland eller Luxemburg. Fysisk replikering av index görs av alla utom två och den årliga avgift varierar mellan 0,12 och 0,60 procent per år.