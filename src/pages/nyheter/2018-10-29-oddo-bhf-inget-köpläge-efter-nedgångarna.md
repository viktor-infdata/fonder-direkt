---
templateKey: blog-post
title: 'ODDO BHF: Inget köpläge efter nedgångarna'
date: 2018-10-29T12:26:27.795Z
sponsored: true
featured: false
tags:
  - ODDO
---
STOCKHOLM (Fonder Direkt) Aktiemarknaderna har den senaste tiden blivit smärtsamt medvetna om en ny verklighet som för några månader sedan bara var risker.

Det skriver kapitalförvaltaren ODDO BHF i en marknadsrapport, där slutsatsen är att den nuvarande nedgången inte innebär ett köpläge. ODDO BHF uppges ha minskat aktieexponeringen i sina diversifierade portföljer, och ser för tillfället inga ledande indikatorer peka på något som skulle få tillbaka dem på köpsidan.

"Samtidigt som det nu är dags att sänka de globala tillväxtprognoserna med minst 0,5 procent, kan en möjlig hårdlandning i Kina, eller ett tajming-misstag i FEDs penningpolitik, få en mörk bild att bli ännu mörkare", skriver ODDO BHF.

Kapitalförvaltaren beskriver i rapporten en klart försämrad investeringsmiljö, där en rad faktorer talar för att det är läge att vara försiktig. Handelskriget mellan USA och Kina har gått från hot till realitet, vilket har förvärrat osäkerheter gällande den kinesiska ekonomin, skriver ODDO BHF. Kapitalförvaltaren ser dessutom en risk att indirekta skadeverkningar kan komma från potentiellt rubbade gränsöverskridande produktionskedjor, där länder försöker kontra Kinas teknologiska försprång.

Samtidigt har Europa kört fast i ett trassel av inhemska bekymmer, såsom Brexit och Italien, och visar att man är oförmögen att tillsammans nå framsteg och implementera reformer för att möjliggöra tillväxt, enligt rapporten.

Medan rapportsäsongen hittills varit tillfredsställande i USA, har rapporterna i Europa varit under förväntan, där vinstvarningarna har kommit in en efter en, och där bolagen misslyckats med att förmedla bilden att närtidsutsikterna ser bättre ut, menar ODDO BHF.

Nedgångarna har lett till att P/E-talen fallit ännu mer, och det europeiska indexet Stoxx 600 handlas nu till 12,5 gånger årsvinsten för de kommande tolv månaderna, enligt kapitalförvaltaren, som tillägger att P/E-talet för det amerikanska storbolagsindexet sjunkit till 15,9 för 2019, fastän rapporterna i genomsnitt slagit förväntningarna med 4,5 procent, baserat på en vinsttillväxt om nästan 23 procent.

Men trots de lägre värderingarna är det inte läge att kasta sig på köpknappen, anser ODDO BHF, som menar att en nyckel till börsutvecklingen de kommande veckorna blir marknadssentimentet kring den kinesiska ekonomin, vars inbromsning tydligt förstärkts av handelskriget.
