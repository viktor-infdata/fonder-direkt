---
templateKey: blog-post
title: 'Deutsche Bank: Hedgefonden Hudson köper 3,1% av kapitalet - WSJ'
date: 2018-11-01T12:09:54.990Z
sponsored: false
featured: false
tags:
  - Deutsche
---
STOCKHOLM (Fonder Direkt) Hedgefonden Hudson Executive Capital har köpt 3,1 procent av aktiekapitalet i den tyska storbanken Deutsche Bank.

Det rapporterar The Wall Street Journal, som skriver att Hudson anser Deutsche Bank vara en missförstådd och undervärderad bank.

Hudson Executive Capital leds av den amerikanska storbanken JP Morgans tidigare finanschef Douglas Braunstein. Investeringen i Deutsche Bank är Hudsons största investering hittills.

Häromveckan sade Deutsche Banks vd Christian Sewing att banken ska kunna visa en vinst under 2018. Deutsche Bank upprepade samtidigt prognosen att minska personalstyrkan till under 93.000 personer fram till årsskiftet, samt att antalet anställda ska vara klart under 90.000 i slutet av år 2019.

Sedan årsskiftet har bankens aktie tappat cirka 44 procent i värde, men är upp nästan 3 procent för dagen efter nyheten att Hudson tar position.
