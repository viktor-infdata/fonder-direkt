---
templateKey: blog-post
title: 'Fonder: Fondrebellen Savr rekryterar marknadschef från Nordnet'
date: 2020-01-16T07:19:34.665Z
sponsored: false
featured: false
tags:
  - Savr
---
STOCKHOLM (Fonder Direkt) Tove Kotter ska lämna tjänsten som Head of Marketing & Retail Sales på Nordnet för att bli marknadschef på fintech-bolaget Savr, det skriver Realtid.

Rekryteringen är enligt bolaget ett steg i Savrs fortsatta satsning mot att bli "Sveriges största öppna fondplattform". Tove Kotter har tidigare jobbat på Nordea, både som rådgivare och affärsutvecklare. När hon nu går till Savr intar hon rollen som marknadschef på Stockholmskontoret.

"Savr utmanar status quo och därför ställer vi höga krav på det team vi bygger. Det är viktigt att alla har rätt drivkraft och Tove passar perfekt in i våra höga ambitioner. Att hon väljer att gå från en etablerad aktör till en utmanare - visar att hon är den sortens person vi söker", säger Daniel Aarenstrup, vd och grundare av Savr, i en kommentar till Realtid.

Savr är den första öppna fondplattformen i Sverige där alla provisioner betalas tillbaka till kunderna.

"Jag har haft en spännande tid på Nordnet, men när jag fick erbjudandet från Savr kändes det självklart för mig att tacka ja. Deras idéer om framtiden och branschen matchar de tankar som jag själv haft när jag jobbat med såväl kunder som med fondbolag. Branschen genomgår just nu en stor förändring där det är en fördel att vara snabbfotad och tänka annorlunda gentemot gamla strukturer", säger Tove Kotter, tillträdande marknadschef på Savr i en kommentar till Realtid.
