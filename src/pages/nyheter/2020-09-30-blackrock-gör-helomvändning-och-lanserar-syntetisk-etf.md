---
templateKey: blog-post
title: "Blackrock: Gör helomvändning och lanserar syntetisk ETF"
date: 2020-09-30T12:43:57.449Z
sponsored: false
featured: false
tags:
  - Blackrock
---
STOCKHOLM (Fonder Direkt) Världens största kapitalförvaltare Blackrock gör en helomvändning och lanserar sin första syntetiska ETF efter att ha kritiserat strukturen under flera år. Det skriver Financial Times.

"Blackrock har varit fanbäraren för fysiska ETF:er under många, många år. De var väldigt kritiska över idén om syntetiska ETF:er och nu står de här och lanserar en egen", sade Jose Garcia-Zarate, chef för ETF-strategier på Morningstar.

Så kallade syntetiska ETF:er är beroende av att ha ett swap-avtal på plats med en motpart för att replikera resultatet för de underliggande tillgångarna, snarare än att faktiskt äga tillgångarna själva - så som en fysisk ETF gör.

Blackrocks vd och ordförande Larry Fink har tidigare varnat över derivatbaserade ETF:er då de exponerar investerare för en "oacceptabel nivå av motparsrisk och bara är ett avtal mellan en köpare och säljare". Han kritiserade även transparensen hos vissa fonder, särskilt i de fall där motparten i slutändan var samma företag som emittenten.

Blackrocks första syntetiska ETF, som är en derivatbaserad version av iShares Core S&P 500 Ucits ETF, kommer enligt kapitalförvaltaren även att vara deras enda, då de inte har några planer på att lansera fler syntetiska ETF:er.

"Det har skett många förbättringar i de produkter som erbjuds om man ser till transparensen kring portföljen", kommenterade Brett Pybus, chef över produktstrategier på Blackrock iShares, och tillade att produkterna nu är välstrukturerade med flera motparter som inte har någon koppling till emittenten och har en mer robust infrastruktur.

Enligt Jose Garcia-Zarate har majoriteten av kapitalet de senaste tre åren för europaregistrerade aktie-ETF:er med fokus på USA flödat till just syntetiska produkter tack vare dess skattefördel.