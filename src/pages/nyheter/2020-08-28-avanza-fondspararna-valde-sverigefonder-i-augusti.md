---
templateKey: blog-post
title: "Avanza: Fondspararna valde Sverigefonder i augusti"
date: 2020-08-28T06:25:16.850Z
sponsored: false
featured: false
tags:
  - Avanza
---
<!--StartFragment-->

STOCKHOLM (Fonder Direkt) Nätbanken Avanzas kunder nettoköpte aktiefonder för femte månaden i rad och köpen var dubbelt så stora som samma månad ifjol. Etta på köplistan var Sverigefonder.

Det framgår av ett pressmeddelande med kommentar från sparekonomen Johanna Kull.

Avanzas sparare gjorde 67 820 fondaffärer per dag i augusti. Det är 36 procent fler än i fjol, framkommer det.

"För första gången på fem månader tar sig Sverigefonder förbi teknikfonder och blir månadens klart mest köpta fonder. Primärt köper spararna indexfonder samt Sverigefonder som investerar i små- och medelstora bolag. De mindre bolagen tog överlag mest stryk under börsoron, men det är också där återhämtningen varit som snabbast. Det märks inte minst i listan över de Sverigefonder som gått bäst sedan årsskiftet", säger Johanna Kull.

|                           |                        |
| ------------------------- | ---------------------- |
| **Mest köpta**            | **Mest sålda**         |
| Sverigefonder             | Fastighetsfonder       |
| Teknikfonder              | Läkemedelsfonder       |
| Företagsobligationsfonder | Asienfonder            |
| Blandfonder               | Korträntefonder (Euro) |
| Ädelmetallfonder          | Korträntefonder (USD)  |

*(Källa: Avanza)*

Ny på köptoppen är fonder som investerar i bolag som utvinner ädelmetaller.

"Intresset för guld- och silverinvesteringar har ökat påtagligt under sommaren, efter att guldpriset nått nya rekordnivåer. Främst märks detta genom ökade inflöden till fonder som investerar i bolag som utvinner råvarorna. Det kan för många vara en lämplig beståndsdel i en diversifierad portfölj, men man ska vara medveten om att risken i denna typ av fonder är hög. Förutom exponeringen mot guld- och/eller silverpriset, får man även bolagsspecifik risk", kommenterar Johanna Kull.

Fastighetsfonder är däremot månadens klart mest sålda fonder.

"Utökat distansarbete och oro för butiksdöd har gjort fastighetsaktierna till årets börsförlorare och fonderna som investerar i bolagen har tappat omkring 20 procent sedan årsskiftet. Spararna verkar inte se någon ljusning i sikte, utan säljer av fonderna för sjunde månaden i rad", säger Johanna Kull.

<!--EndFragment-->