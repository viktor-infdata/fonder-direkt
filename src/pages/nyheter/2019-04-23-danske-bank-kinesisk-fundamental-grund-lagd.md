---
templateKey: blog-post
title: 'Danske Bank: Kinesisk fundamental grund lagd'
date: 2019-04-23T12:04:53.904Z
sponsored: true
featured: false
tags:
  - Danske Bank
---
STOCKHOLM (Fonder Direkt) Grunden för en mer fundamentalt driven börsuppgång lades under veckan inför påsk, då överraskande starka Kina-siffror för BNP-tillväxt, detaljhandel och industriproduktion presenterades.



Det förmedlar Danske Bank i ett veckobrev.



"Tillsammans med en stabil start på rapportsäsongen har det gett aktiemarknaden luft under vingarna, trots att inköpschefsindex förblivit en besvikelse", skriver banken.



Danske Bank nämner även uppmuntrande kinesiska exportsiffror som en positiv faktor, och slår fast att förväntningar om handelsavtal med USA, skattesänkningar, ökad kreditgivning, lägre räntor samt sänkta reservkrav på banker, har bidragit till det förbättrade ekonomiska läget i Kina.



**_Kinesisk ljusning märks inte i omvärlden (än)_**



Däremot konstaterar banken att det är bekymmersamt att uppsvinget i Kina inte har synts till i andra regioner, och pekar på besvikelser i inköpschefsindex för tillverkningsindustrin i såväl Europa som USA. Bedömningen som görs är dock att Europa är på väg att vända upp.



"Om den negativa trenden håller i sig de närmaste månaderna, så kommer det förr eller senare att spilla över på aktiemarknaden. Vi är dock övertygade om att tidvattnet är på väg att vända även i Europa, och vi behåller därför en övervikt i aktier i Europa och tillväxtmarknader med en tonvikt på kvalitetsbolag", skriver Danske Bank.



**_Rapporter slår modesta förväntningar_**



Gällande rapportfloden noterar banken att bolagen hittills har slagit lågt ställda förväntningar, under en rapportperiod där fokus ligger på generellt avtagande vinsttillväxt. På sektornivå håller Danske Bank industri som den med högst potential för tillfället, och menar att sektorn ser attraktiv ut ur ett makro- och värderingsperspektiv. Även tekniksektorn lyfts fram som intressant, "där vinsttillväxten på lång sikt ser solid ut, andelen kvalitetsbolag är hög och många bolag lämnar utdelning".



**_Riksbanken höjer inte räntan i höst_**



Danske Bank ser inte att några förändringar ligger i korten när Riksbanken på torsdag lämnar räntebesked, utan förväntar sig att centralbanken fortsatt kommer att kommunicera en höjning med 0,25 procent under hösten, till 0 procent.



Vad som enligt Danske Bank blir intressant under torsdagsmötet är huruvida inflationsprognosen justeras ned, efter svaga siffror på sistone, som legat klart under Riksbankens förväntningar.



Danske Bank bedömer att det inte kommer bli någon räntehöjning i höst, utan att denna så småningom kommer att skjutas upp, dels baserat på svag inflation, men även på att tecken talar för att svensk arbetsmarknad håller på att kylas av, enligt veckobrevet.
