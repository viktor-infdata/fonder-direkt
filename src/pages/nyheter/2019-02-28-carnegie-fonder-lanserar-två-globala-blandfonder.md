---
templateKey: blog-post
title: 'Carnegie Fonder: Lanserar två globala blandfonder'
date: 2019-02-28T12:08:19.395Z
sponsored: false
featured: false
tags:
  - Carnegie Fonder
---
STOCKHOLM (Fonder Direkt) Carnegie Fonder meddelar via sin hemsida på torsdagen att två nya blandfonder är på väg att lanseras.



Den 4 mars blir fonderna Carnegie Total Plus och Carnegie Multi tillgängliga för investerare. Dessa kommer komplettera fonden Carnegie Total, som släpptes 2016. Förvaltningen sker genom samma placeringsråd som för Carnegie Total, där Magnus Gustafsson ingår.



Fonderna är av typen fond-i-fond, vilket innebär att de investerar i andra fonder.



Carnegie Total Plus kommer på global basis att investera i aktiefonder till 80 procent samt räntefonder till 20 procent. Fondens investeringar sker inom Carnegie Fonders utbud men även i fonder inom den övriga Carneo-koncernen, skriver Carnegie Fonder.



Även Carnegie Multi har ett globalt investeringsmandat, men riktar också in sig på alternativa tillgångar såsom hedgefonder. Fördelningen kommer att ligga på 40 procent aktiefonder, 30 procent räntefonder och 30 procent alternativa tillgångar. Carnegie Fonder lägger till att Carnegie Multi också har möjlighet att investera i fonder som bara är tillgängliga för Carnegie Fonders direktkunder. Dessa inkluderar specialfonderna Carnegie Micro Cap och Carnegie High Yield Select.



På kort sikt kommer fondernas tillgångsfördelning att kunna avvika något från de bestämda vikterna, som en följd av förvaltningens taktiska allokering.



Den årliga förvaltningsavgiften för Carnegie Total Plus är 1,6 procent, och för Carnegie Multi ligger densamma på 1,4 procent. Båda fonderna är dagligt handlade och har ingen gräns för lägsta engångsinsättning, enligt respektive produktblad.
