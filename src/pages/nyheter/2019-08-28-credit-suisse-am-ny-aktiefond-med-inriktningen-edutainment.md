---
templateKey: blog-post
title: 'Credit Suisse AM: Ny aktiefond med inriktningen "edutainment"'
date: 2019-08-28T09:09:55.394Z
sponsored: false
featured: false
tags:
  - Credit Suisse AM
---
STOCKHOLM (Fonder Direkt) Credit Suisse Asset Management lanserar aktiefonden Credit Suisse Edutainment Equity Fund, som ska ge investerare möjlighet att ta del av utbildningssektorns digitala transformation.



Det rapporterar branschsajten Funds Europe.



Fonden uppges investera globalt i bolag som erbjuder innovativa tjänster, digitalt innehåll, och system och verktyg som är framtagna för att ruska om det traditionella förhållningssättet gentemot utbildning. Samtidigt ligger fokus på att bolagens produkter ska sänka kostnaderna för utbildning och göra den mer tillgänglig världen över.



Ett krav på de bolag fonden investerar i är att minst 50 procent av omsättningen i dagsläget, alternativt i närtid, behöver komma från "edutainment", skriver Funds Europe. Termen inbegriper generellt sett dataspel, tv-program, och annat material som är framtaget för att vara på samma gång utbildande som roligt.



"Vi befinner oss i en väldigt tidig fas av en strukturell förändring i en världens största branscher. Vi tror att tillväxtpotentialen för digital utbildning är väldigt stor. Pengarna som spenderas på utbildning förväntas dubblas inom de kommande 15 åren, och endast 2 procent av de 5.000 miljarder dollar som den globala utbildningsmarknaden är värd är digital", säger fondens ansvarige förvaltare Dr. Kirill Pyshkin enligt Funds Europe.
