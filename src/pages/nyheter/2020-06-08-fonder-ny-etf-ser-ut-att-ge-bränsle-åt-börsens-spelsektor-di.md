---
templateKey: blog-post
title: "Fonder: Ny ETF ser ut att ge bränsle åt börsens spelsektor - DI"
date: 2020-06-08T12:43:47.967Z
sponsored: false
featured: false
tags:
  - Fonder
---
STOCKHOLM (Fonder Direkt) I torsdags fick New York-börsen ett nytillskott i form av börshandlad fond inriktad på spelsektorn. Flera av ETF:ens innehav är noterade på Stockholmsbörsen och har gått starkt sedan lanseringen. Det skriver Di.

Bolaget bakom den börshandlade fonden är New York-baserade Roundhill Investment som för ett år sedan lanserade en ETF med innehav i E-sportsbolag. Under förra veckan lanserade bolaget sin andra ETF och denna gång inom betting och kasino.

ETF:en handlas på New York Stock Exchange och innehåller 30 bolag - åtta av dem är noterade på Stockholmsbörsen. Av de Stockholmsnoterade innehaven väger i dagsläget Kambi tyngst med 4,8 procents vikt i ETF:en. Därefter kommer Kindred, Better Collective, Betsson, Enlabs, Evolution Gaming , Aspire Global och Catena Media i fallande ordning.

Flera av bolagen har noterat starka dagar på börsen sedan ETF-lanseringen och även i måndagshandeln syns några bland vinnarna, noterar Di.

Kundanskaffningsbolaget Better Collective stiger exempelvis 7,8 procent medan Enlabs och Aspire båda stärks över 10 procent. Kambi i sin tur är upp 7,7 procent men får även stöd av att Nordea Markets höjt riktkursen för aktien till 235 kronor från 210 kronor. Rekommendationen köp upprepas.