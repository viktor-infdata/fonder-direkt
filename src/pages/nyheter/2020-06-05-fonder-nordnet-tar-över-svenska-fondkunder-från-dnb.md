---
templateKey: blog-post
title: "Fonder: Nordnet tar över svenska fondkunder från DNB"
date: 2020-06-05T12:50:05.578Z
sponsored: false
featured: false
tags:
  - Fonder
---
STOCKHOLM (Fonder Direkt) Nordnet och DNB har kommit överens om en transaktion innebärande att Nordnet tar över DNB:s direkta privatkunder inom den svenska fondaffären. Totalt omfattar transaktionen cirka 350 kunder, med sparande investerat i DNB:s fonder. Det framgår av ett pressmeddelande.

DNB har ett stort utbud av egna fonder, och distribuerar på den svenska marknaden 25 fonder med olika inriktning beträffande bland annat geografisk marknad, sektor, förvaltningsmål och bolagsstorlek. Distributionen av DNB:s fonder sker framför allt till institutionella placerare samt via förmedlare som Nordnet, men bolaget har haft ett mindre antal direkta privatkunder inom den svenska fondaffären. Dessa överlåts nu till Nordnet, framkommer det.

"Vi har sedan länge ett bra samarbete med DNB kring fonddistribution, som nu fördjupas ytterligare. När DNB i Sverige nu renodlar sin fondaffär och lägger fullt fokus på distribution till institutionella placerare och till privatpersoner via Nordnet och andra distributörer, är jag glad att Nordnet kan vara en partner även när det gäller att se till att bolagets direkta privatkunder får ett nytt hem", säger Martin Ringberg, Sverigechef på Nordnet.

"Med en ständigt ökande regelmängd och den komplexitet det innebär att till exempel erbjuda flera olika kontotyper, är det naturligt att fler och fler fondbolag och kapitalförvaltare frågar sig vilka delar i verksamheten de kan outsourca till en branschkollega. Vi har genom åren gjort ett antal transaktioner av samma typ vi nu gör med DNB, och med en plattform som är byggd för stordrift hoppas vi kunna göra fler partnerskap inom området i framtiden", tillägger Martin Ringberg.

Den norska banken DNB är en av de ledande nordiska aktörerna inom bank, finans och försäkring. I Sverige bedriver banken verksamhet mot såväl medelstora och stora företag samt mot privatkunder.