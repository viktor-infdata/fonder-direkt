---
templateKey: blog-post
title: 'Fonder: Pensionsfond försvarar fossila bränsleinvesteringar'
date: 2019-09-26T12:49:53.761Z
sponsored: false
featured: false
tags:
  - Fonder
---
STOCKHOLM (Fonder Direkt) Den holländska pensionsfonden ABP, världens femte största pensionsfond med tillgångar över 450 miljarder euro, har kritiserats av miljöorganisationen Greenpeace då fonden utökat investeringar i fossila bränslebolag.



Det skriver branschsajten Funds Europe.



ABP ska enligt en granskning ha dubblat investeringen i Gazprom och tredubblat investeringen i Rosneft, två ryska bolag som borrar för olja och gas i den arktiska regionen, skriver Funds Europe.



"Holländska pensionsmedel ska inte användas för att påskynda klimatkrisen", sade holländska Greenpeace-förkämpen Kees Kodde enligt Funds Europe.



Fonden investerar i totalt 96 kolbolag globalt och det totala förvaltade kapitalet steg från 351 miljarder euro 2015 till över 456 miljarder euro vid mitten av 2019. Enligt en talesperson för ABP bidrar det ökade förvaltade kapitalet till att den övergripande exponeringen mot energibolag också ökar.



"Vi ber energibolag som vi fortsatt är investerade i att inte expandera sin verksamhet inom kolenergi och utveckla strategier mot förnybar energi", sade en talesperson för ABP enligt branschsajten.



"ABP hävdar att de reducerar fossila bränslen, men utsläppen från deras investeringar i olja och gas ökar", poängterar Kees Kodde.



ABP är i slutskedet av en ny investeringspolicy som har "ambitösa mål inom klimatförändring, energi och andra områden", noterar Funds Europe.



Under de senaste åren har det varit en påtaglig trend att vissa förvaltare aktivt exkluderar fossila bränslebolag från sina portföljer.
