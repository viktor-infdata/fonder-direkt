---
templateKey: blog-post
title: 'UBS: Strukturerar om förmögenhetsförvaltningen, 500 sparkas'
date: 2020-01-09T08:43:57.619Z
sponsored: false
featured: false
tags:
  - Fonder
---
STOCKHOLM (Fonder Direkt) Den schweiziska storbanken UBS förbereder uppsägning av 500 personer inom området förmögenhetsförvaltning, motsvarande omkring 2 procent av förmögenhetsförvaltningens personal globalt sett.

Det skriver Reuters som även påpekar att det är den senaste åtgärden av divisionens nya chef Iqbal Khan i syfte att återuppliva den stora enhetens prestationer.

Totalt ska upp till tre chefsnivåer i divisionen försvinna och verksamheten inom Europa, Mellanöstern och Afrika (EMEA) ska delas upp för att ge lokala team mer autonomi, skriver Reuters med hänvisning till ett personaldokument som tidningen ska ha tagit del av och som bekräftats av banken.

Åtgärden liknar de förändringar som Iqbal Khan införde när han jobbade för konkurrenten Credit Suisse, något som ledde till att Credit Suisse mer än fördubblade vinsterna inom divisionen under hans anställning från 2015 till juni 2019.

I december meddelade UBS att de planerade att dela upp den enhet som fokuserar på ultrarika, något som därmed blir verklighet.

Iqbal Khan kom till UBS från Credit Suisse för omkring tre månader sedan under uppmärksammade förhållanden.
