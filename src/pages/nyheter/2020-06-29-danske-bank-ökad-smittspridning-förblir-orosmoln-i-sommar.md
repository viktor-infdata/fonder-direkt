---
templateKey: blog-post
title: "Danske Bank: Ökad smittspridning förblir orosmoln i sommar"
date: 2020-06-29T09:48:17.827Z
sponsored: false
featured: false
tags:
  - Danske Bank
---
STOCKHOLM (Fonder Direkt) Risken för en andra våg av coronavirus har ökat i flera amerikanska delstater, och i Tyskland har man ökat insatserna för att stoppa lokala utbrott. Kraftigt stigande inköpschefsindex räckte inte för att lyfta marknaden till plus förra veckan. Det skriver Maria Landeborn, senior strateg och sparekonom på Danske Bank, i ett veckobrev.

"Globala aktier stängde på minus förra veckan trots den positiva utvecklingen för inköpschefsindex och tyska Ifo-index, som pekar på att återhämtningen är på rätt väg. Marknaden fokuserade istället på risken för en andra våg av smittspridning till följd av att antalet fall ökar i amerikanska delstater som Arizona, Florida och Texas, samt i Tyskland", skriver Maria Landeborn.

Samtidigt konstaterar sparekonomen att bakom det stigande antalet smittade ligger ett utökat testande. Men faktumet att fler också läggs in på sjukhus pekar på att smittspridningen faktiskt ökar. Under de kommande veckorna menar hon att just smittspridningen kommer vara en av de viktigaste faktorerna att hålla koll på.

"Lyckas de länder som just nu ser störst spridning få kontroll över viruset, och vilka åtgärder krävs för att stoppa det? Nya nedstängningar skulle vara negativt för marknaden eftersom det riskerar att skada återhämtningen i ekonomin", skriver Maria Landeborn.

På den geopolitiska fronten meddelar Maria Landeborn att USA överväger att införa tullar värda 3,1 miljarder dollar på varor från Frankrike, Storbritannien, Tyskland och Spanien. Bakgrunden är ett beslut från WHO att de fyra länderna gett Airbus orättvisa subventioner som missgynnat Boeing - och nu har USA rätt att införa egna tullar om 7,5 miljarder dollar.

"Om USA gör verklighet av hotet är det negativt för europeiska bolag och riskerar att tynga tillväxten i regionen ytterligare", förklarar sparekonomen.

Veckan bjuder även på en rad ekonomisk statistik, såsom kinesisk PMI, den amerikanska arbetsmarknadsrapporten samt europeiska arbetslöshetssiffror. I Europa kommer blickar riktas till om stödpaketen lyckats förhindra en kraftig ökning i arbetslösheten.