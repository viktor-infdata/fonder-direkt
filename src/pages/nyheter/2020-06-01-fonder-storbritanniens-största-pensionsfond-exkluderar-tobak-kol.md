---
templateKey: blog-post
title: 'Fonder: Storbritanniens största pensionsfond exkluderar tobak & kol'
date: 2020-06-01T11:27:29.289Z
sponsored: false
featured: false
tags:
  - Fonder
---
STOCKHOLM (Fonder Direkt) Storbritanniens största privata pensionsförvaltare planerar att exkludera bolag som är involverade i tobak, termisk kol och kontroversiella vapen. Det skriver Bloomberg.

Universities Superannuation Scheme, som förvaltar över 68 miljarder pund, motsvarande cirka 790 miljarder svenska kronor, kommer sälja av innehav inom dessa sektorer inom två år och även avstå från att investera i nya bolag verksamma inom tobak, termisk kol eller kontroversiella vapen, framkommer det.

Utöver tobakstillverkning samt kolbrytning inkluderar svartlistningen även företag som tillverkar klusterammunition, vit fosfor och landminor.

"Pensionsfonder och stora kapitalförvaltare har fått ta emot stora påtryckningar från andelsägare, kunder, personal och aktivister för att använda sina resurser för att bekämpa klimatförändringar och påskynda förändringar inom andra problemområden såsom mångfald på arbetsplatser", skriver Bloomberg och påpekar att detta är första gången den brittiska pensionsförvaltaren officiellt offentliggjort sin position gällande exkluderingar.

Enligt Universities Superannuation Scheme har inte de traditionella finansiella modellerna som används på marknaden för att förutspå den framtida utvecklingen lyckats inkludera specifika risker inom dessa sektorer.

"En förändring kring attityden hos både politiker och myndigheter mot vissa aktiviteter kommer att skada utsikterna för företag som är involverade i industrier såsom tobak och kolbrytning", skriver pensionsförvaltaren enligt Bloomberg.