---
templateKey: blog-post
title: 'Cevian: Har ca 2,3% i Nordea, räknar med plats i valberedning'
date: 2018-12-21T09:23:00.521Z
sponsored: false
featured: false
tags:
  - Cevian
---
STOCKHOLM (Fonder Direkt) Aktivistfonden Cevian meddelar att dess sammantagna innehav i storbanken Nordea uppgår till cirka 2,3 procent av kapital och röster. Cevian förväntar sig att ta plats i Nordeas valberedning. Det skriver Nyhetsbyrån Direkt.

"Cevian ser väsentlig värdepotential i Nordea. Vi kommer att jobba med Nordeas ägare, styrelse och ledning för att realisera denna värdepotential utan onödig tidsförskjutning. Vi ser framför allt fram emot att arbeta med Nordeas storägare Sampo", kommenterar Christer Gardell.

Det har under en tid förekommit spekulationer om att Cevian ska ha varit intresserade av Nordea. Cevian har tidigare bland annat haft innehav i Swedbank och Danske Bank.

Under fredagsmorgonen sade Christer Gardell i en tv-intervju hos Dagens Industri att han anser banksektorn vara lågt värderad samt att Nordea sticker ut i sammanhanget med en rabatt på omkring 30 procent.

Aktivistinvesteraren pekade dock på att banken inte är tillräckligt effektiv och att Nordeas kostnadsmålsättningar behöver stramas upp.

"Som den största banken i Europa borde man kunna utnyttja sin position", sade Christer Gardell.
