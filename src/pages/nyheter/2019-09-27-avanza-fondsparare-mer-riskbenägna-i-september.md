---
templateKey: blog-post
title: 'Avanza: Fondsparare mer riskbenägna i september'
date: 2019-09-27T07:34:31.722Z
sponsored: false
featured: false
tags:
  - Avanza
---
STOCKHOLM (Fonder Direkt) Nätmäklaren Avanza noterade en ökad börsexponering hos fondsparare under september, en månad då sparare valde att nettoköpa aktiefonder igen.



Det framgår av ett pressmeddelande.



"September har varit en händelserik månad på världens finansmarknader och börsens dagsform styrs till stor del av tonläget i Donald Trumps tweetande. Riskaptiten hos såväl stora globala investerare som privatsparare har dock ökat något. Efter att spararna sålt aktiefonder i augusti, väljer de nu att öka på sin börsexponering och nettoköper aktiefonder igen", säger Johanna Kull, sparekonom Avanza.



Antalet fondkunder och fondaffärer ökade i september hos Avanza, jämfört mot både månaden innan samt samma månad i fjol.

![Mest köpta och mest sålda fonderna hos Avanza i september. (Källa: Avanza)](/img/avanza-fonder-sep.png "Mest köpta och mest sålda fonderna hos Avanza i september. (Källa: Avanza)")

<span class="image-caption">Mest köpta och mest sålda fonderna hos Avanza i september. (Källa: Avanza)</span>

Att en av tre fondkronor gick till globalfonder ser Johanna Kull som positivt då det utgör en bra bas i sparandet.



"Inte bara för att de ger exponering mot alla världens marknader, utan också för att en globalfond ger en bättre mix av branscher än vad en traditionell Sverigefond gör", resonerar hon.



Att smalare branschfonder hamnar på antingen månadens vinnar- eller förlorarlista ser inte Johanna Kull som överraskande. Enligt henne är dessa fonder mer svängiga och under september noterades stora flöden från teknik- till mer cykliska verkstadsbolag.



Trots att spararna tog mer risk under månaden genom att köpa aktiefonder kunde en viss försiktighet märkas i och med de stora köpen i företagsobligationsfonder.



"Spararna har köpt företagsobligationsfonder nio månader i rad och hittills i år är köpen fyra gånger så stora som under hela 2018. Sjunkande räntor och allt lägre ränteutsikter har gynnat fonderna som stigit i snitt 3 procent i år. Spridningen i utfall är dock stor och är man intresserad av en företagsobligationsfond får man vara noggrann med att man väljer en som stämmer överens med den risk man är villig att ta", säger Johanna Kull.
