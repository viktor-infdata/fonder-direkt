---
templateKey: blog-post
title: 'Au Ag: "Silver under 100 USD billigt för mig" - förvaltare'
date: 2020-07-24T11:07:35.907Z
sponsored: false
featured: false
tags:
  - AuAg Silver Bullet
---
STOCKHOLM (Fonder Direkt) Silverpriset har stigit med nära 30 procent sedan årsskiftet, men enligt fondförvaltaren Eric Strand bör det finnas betydligt mer att hämta på uppsidan.

Det sade förvaltaren i fredagens [Trading Direkt](https://youtu.be/9tqBkWyHPnM), där han hänvisade till det penningpolitiska systemets sedelpressar, ekonomiska underskott och skulder som faktorer som talar för både silver och guld.

Eric Strand förvaltar Au Ag Silver Bullet, som sedan starten i november 2019 har stigit med nästan 53 procent. Efter en inledande tuff period av coronapandemin har fonden ökat med hela 145 procent sedan bottennoteringen i mars.

![](/img/auag-24jul.png)

*Källa: Infront*

Fonden föredrar bolag vars fyndigheter i hög utsträckning består av silver, som är verksamma i säkra länder och som har erfarna ledningar. Aktierna ska även helst vara lätta att handla med och gärna noterade i USA, förklarade Eric Strand.

Gällande priserna på de två ädelmetallerna guld och silver ser Eric Strand en fortsatt betydande uppsida. Guld har enligt honom ett verkligt värde på 3.000 dollar per uns, och han anser att silvret bör komma upp till relationen 30:1 mot guld, vilket med ett guldpris på 3.000 dollar skulle innebära 100 dollar för silvret, att jämföra med nuvarande knappa 23 dollar per uns.

"Allt silver som bara är tvåsiffrigt är billigt silver för mig. Men där är vi inte just nu i verkligheten. Det är egentligen billigt att köpa även om det är stora uppgångar nu, men de är ganska små jämfört med vad vi kommer att se framöver", sa Eric Strand.

***Tjänsten Fonder Direkt produceras av Nyhetsbyrån Direkts fondredaktion, som är frikopplad från Direkts övriga redaktion. Materialet kan vara finansierat och framtaget efter överenskommelse med extern part, vilket i förekommande fall markeras med "Uppdragsartikel" vid rubriken.***