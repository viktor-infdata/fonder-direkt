---
templateKey: blog-post
title: 'Fonder: East Capital köper Insiderfonders fonder'
date: 2019-01-07T09:45:04.273Z
sponsored: false
featured: false
tags:
  - Insiderfonder
  - East Capital
---
STOCKHOLM (Fonder Direkt) Insiderfonder säljer samtliga sina fonder till East Capital mot bakgrund av att fonderna inte har nått upp till kravet om 500 miljoner kronor i investerat kapital per fond från sparare utanför Pensionsmyndighetens fondtorg.

Det framgår på fondaktörens hemsida och har rapporterats av Nyhetsbyrån Direkt.

"Vi på Insiderfonder har kämpat för att klara av de nya, tuffare, kraven på Pensionsmyndighetens fondtorg. Vi kan nu konstatera att den ansträngningen har nått vägs ände. Därför har vi beslutat att sälja samtliga våra fonder till East Capital", skriver Insiderfonders investeringsansvarige och grundare Erik Lidén på Twitter.

I ett pressmeddelande lägger han till att "det pågår en omfattande konsolidering inom branschen till följd av förändringar i Pensionsmyndighetens fondtorg" och att Insiderfonder "är ett av många nischade fondbolag som berörs".

Finansinspektionen har godkänt affären som väntas vara klar i april 2019. Då kommer fonderna att slås samman med en global balanserad tillväxtorienterad fond från East Capital.

"Fram tills dess förvaltas Insiderfonders fonder som vanligt. De som är andelsägare i någon av Insiderfonders fonder kommer att få information om fusionen i god tid före att den genomförs", framhåller Erik Lidén.
