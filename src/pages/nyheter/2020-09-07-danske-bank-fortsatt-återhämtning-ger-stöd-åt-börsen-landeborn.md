---
templateKey: blog-post
title: "Danske Bank: Fortsatt återhämtning ger stöd åt börsen - Landeborn"
date: 2020-09-07T14:07:00.251Z
sponsored: true
featured: false
tags:
  - Danske Bank
---
STOCKHOLM (Fonder Direkt) Börsen har utvecklats extremt starkt sedan botten i mars med teknikbolagen i topp. I torsdags bröts dock uppgångssviten och de stora amerikanska FAANG-bolagen stängde veckan på minus, medan bankaktier stod emot bättre tack vare högre räntor och brantare räntekurva.

Det skriver Maria Landeborn, senior strateg och sparekonom på Danske Bank, i ett veckobrev.

Sparekonomen meddelar att nedgången som vi upplevde förra veckan faktiskt beror på att återhämtningen i ekonomin fortsätter och att makrodata överraskar på uppsidan.

"Penningpolitiken väntas trots det förbli extremt expansiv, men chansen för nya, stora finanspolitiska stimulanser minskar om konjunkturen ser ut att klara sig själv. Starkare konjunktur betyder också stigande räntor vilket är negativt för tillväxtbolag (som IT) och positivt för cykliska bolag som industri och bank", förklarar Maria Landeborn.

Att det blir en ihållande nedgång tror hon dock inte på och vinsthemtagningar och rekyler efter starka perioder är inte konstigt. Det skapar även en möjlighet för cykliska delar av marknaden att komma ikapp, förklarar sparekonomen.

"Vi väntar oss att återhämtningen i Kina fortsätter vilket även gynnar andra asiatiska ekonomier, och vi behåller en övervikt i tillväxtmarknadsaktier med fokus på Asien. På räntesidan har vi en övervikt i tillväxtmarknadsobligationer", meddelar Maria Landeborn.

Om man ser till pandemin så har även den utvecklats i rätt håll i USA de senaste veckorna och antalet nya smittade per dygn är betydligt lägre än i början av augusti. Något att dock ha koll på är utvecklingen i Europa, där en andra våg är på gång. Samtidigt har den ökade smittspridningen ännu inte lett till några större nedstängningar som kan hota återhämtningen.

Inför ECB:s räntebesked på torsdag meddelar Maria Landeborn att Danske Bank inte förväntar sig några nya penningpolitiska åtgärder, bara att centralbanken tydligt kommunicerar att den förblir redo att agera om det behövs.

"Vi behåller en övervikt i aktier jämfört med obligationer. Den globala ekonomin fortsätter att stärkas på bred front, även om osäkerheten fortfarande är hög. Mätt i P/E-tal ser börsen förhållandevis dyr ut, men låga räntor och förväntan om kraftiga vinstökningar nästa år ger stöd", avslutar sparekonomen.