---
templateKey: blog-post
title: 'Fonder: Rekordinflöden till hälsovårds-ETP:er i april'
date: 2020-05-12T08:55:37.248Z
sponsored: false
featured: false
tags:
  - Fonder
---
STOCKHOLM (Fonder Direkt) Börshandlade produkter (ETP:er) med inriktning mot hälsovård noterade rekordinflöden under april, då totala inflödet till globala ETP:er nådde upp till över 68 miljarder dollar, motsvarande cirka 668 miljarder kronor. Det meddelar fondgiganten Blackrock enligt Funds Europe.

En återhämtning i risksentimentet ska ha legat bakom kapitalinflödet och sett till sektorer flödade 7,3 miljarder dollar till hälsovårds-ETP:er, vilket var mer än det tidigare rekordet i november 2016 då Donald Trump valdes till president i USA.

Allt fler har riktat blickarna mot just hälsovårdssektorn i spåren av coronapandemin.

"Uppmärksamheten för tillverkningen av medicintekniska produkter och läkemedelsinnovation har erbjudit investerare två skäl att investera i sektorn", skrev Blackrock.

Största delen av kapitalet gick till amerikanska hälsovårds-ETP:er, hela 6,1 miljarder dollar. Ett betydligt mindre inflöde kunde noteras till europeiska hälsovårds-ETP:er, 0,5 miljarder dollar. Trots den betydligt lägre siffran i jämförelse med USA var detta ändå en rekordnotering för Europa.