---
templateKey: blog-post
title: 'Morningstar: "Spiltan Investmentbolag säkraste hållbara aktiefonden"'
date: 2019-11-29T08:19:10.363Z
sponsored: false
featured: false
tags:
  - Morningstar
---
STOCKHOLM (Fonder Direkt) Det säkraste alternativet för en hållbar fond är Spiltan Investmentbolag, enligt en analys av Morningstar.



"Fonder som kallar sig hållbara avviker väldigt lite från snittet. Istället är det aktiefonder med specialiserad inriktning som bäst undviker onödiga risker", skriver Jonas Lindmark, analyschef och redaktör för Morningstar i Sverige.



Under november uppdaterade Morningstar sina regler för beräkningen av deras hållbarhetsbetyg på fonder.



"Kortfattat är nyheten att Sustainalytics kollar hur stora riskerna är att företag får problem med hållbarhet och Morningstar räknar sedan ut risken per fond baserat på innehavens vikter och hållbarhetsrisken hos varje värdepapper", förklarar Jonas Lindmark.



Utifrån Morningstars uppdaterade regler har de även undersökt vilka svenska fonder som är bäst och sämst totalt sett, och inte bara i relation till andra fonder i samma kategori.



Nedan de fonder som är bäst på att undvika hållbarhetsrisk:

![(Källa: Morningstar)](/img/morn.png "(Källa: Morningstar)")

_(Källa: Morningstar)_



Att Spiltan Investmentbolag intar en första plats är inte förvånande enligt Jonas Lindmark.



"Den främsta förklaringen till det är att en fjärdedel av fonden är aktier i Investor, och med Sustainalytics nya riskanalys är Investor ett av världens tryggaste börsföretag ur hållbarhetsperspektiv. Även fastighetsfonder ligger ofta lågt", skriver analyschefen.



På andra änden återfinns i stället Rysslandsfonder, som enligt undersökningen alltså är sämst att investera i om man som investerare vill undvika en hållbarhetsrisk:

![(Källa: Morningstar)](/img/morn2.png "(Källa: Morningstar)")

_(Källa: Morningstar)_



Det som analyschefen dock noterat är att det är en ganska liten skillnad i hållbarhetsrisk; de flesta svenska fonder som Morningstar har analyserat ligger mellan 18 och 28, bara ett par dussin av fonderna avviker mer.



"Mest förvånande tycker jag är att de fonder som har 'Hållbar' i sitt namn avviker så lite från snittet", påpekar Jonas Lindmark.



Genomsnittet för alla svenska fonder landade på 23 i hållbarhetsrisk, och bara en fond som i sitt namn påstår sig vara speciellt inriktad på hållbara placeringar ligger under 20 i hållbarhetsrisk. Det betyder alltså att de övriga "hållbara fonderna" avviker oväntat lite från snittet.



För att Morningstar ska kunna analysera fondernas hållbarhet behöver minst 67 procent av fondernas innehav ha fått en ESG-utvärdering av Sustainalytics. Deras analys täcker ungefär 8.000 börsbolag globalt, så det är främst fonder som investerar i småbolag eller på ovanliga marknader som inte går att analysera, enligt Morningstar.
