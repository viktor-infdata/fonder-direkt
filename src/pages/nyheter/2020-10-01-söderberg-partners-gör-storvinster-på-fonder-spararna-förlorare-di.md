---
templateKey: blog-post
title: "Söderberg & Partners: Gör storvinster på fonder, spararna förlorare - DI"
date: 2020-10-01T09:40:54.631Z
sponsored: false
featured: false
tags:
  - Fonder
---
STOCKHOLM (Fonder Direkt) Söderberg & Partners egna fonder har rasat rejält i år, samtidigt som de marknadsförs som kapitalskyddande blir de förlorare när börsen svänger kraftigt. Men avgifterna har varit konstanta och Söderberg & Partners har gjort rekordvinster på de egna lösningarna. Det skriver Di.

Tusentals personer har sitt pensionssparande, privat eller via arbetsgivaren, hos Söderberg & Partners, som är en storspelare på sparmarknaden. Totalt förvaltas 64 miljarder kronor i bolagets fonder, där det mesta ligger i Proaktiv, redogör tidningen.

Proaktiv-fonderna har en strategi som går ut på att andelen av kapitalet som investeras i aktiefonder respektive räntefonder förändras, något som styrs av en egen riskkontrollmodell.

Vad gäller Proaktiv-fonderna har de haft det kämpigt under året och är ner upp till 12 procent. Den bästa är ned 6 procent. Detta under en period då Di menar att många andra fonder lyckats återhämtat sig från vårens börsras. Avgiften för Proaktiv 75 TL-A ligger på 2,0 procent medan Proaktiv 75-C har en avgift på 1,31 procent.

"Den snabba börsåterhämtningen som skedde innebar att fonderna inte hade möjlighet att följa med utvecklingen upp i samma takt som exempelvis fonder med en högre aktieexponering", säger Rasmus Löwenmo Buckhöj, informationschef på Söderberg & Partners, i ett skriftligt svar till Di.

Enligt Jonas Lindmark, analyschef på svenska Morningstar, är tryggheten som det innebär att fonden inte ska rasa för mycket på kort sikt inte något den som ska gå i pension om 10-20 år eller ännu längre har behov av.

"Ska man ha pengarna inom något år kan det finnas en poäng med ett kapitalskydd. Men alla sådana här skydd har den nackdelen att de kan aktiveras i onödan. När säljarna sitter och pratar med kunden som inte kan så mycket tycker den att det här låter bra, att kapitalet är skyddat. Man förstår inte att det finns en baksida", säger han.

Di lyfter även fram att ekonomer vanligtvis brukar rekommendera övervägande aktier i ett långsiktigt sparande, såsom pensionssparande, och ofta globala indexfonder. Snittavkastningen för dessa per år de senaste fem åren landar på över 12 procent, medan Proaktiv-fonderna visar en avkastning mellan 0,7 och 6 procent i snitt per år under samma period.

Jonas Lindmark konstaterar att andra bolag som haft liknande fonder ofta har lagt ner dem efter några år eftersom utfallet inte har blivit bra för spararna, som dragit öronen åt sig.

Avgifterna för fonderna är relativt höga, menar Di som skildrar att de kan ligga på uppemot 2 procent för de dyraste fonderna.

"Avgifterna, och den tillhörande rådgivningen, genererar enorma vinster till bolaget, som förra året gjorde en rörelsevinst på 705 miljoner kronor. Det motsvarade en rörelsemarginal på 17 procent, och var en ökning med 30 procent jämfört med föregående år", skriver Di.