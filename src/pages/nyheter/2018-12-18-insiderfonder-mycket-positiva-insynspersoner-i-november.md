---
templateKey: blog-post
title: 'Insiderfonder: Mycket positiva insynspersoner i november'
date: 2018-12-05T16:32:21.296Z
sponsored: false
featured: false
tags:
  - Insider Fonder
---
STOCKHOLM (Fonder Direkt) Insiderfonders insiderindex noterade 199 (av 200) i november, vilket är den högsta siffran Insiderfonder har iakttagit för Sverige sedan fondbolaget offentliggjorde indexet år 2013.

Det skriver Insiderfonder i sin månatliga insideranalys.

I tillägg till insiderindex höga notering har även aktiviteten varit ovanligt hög, med 279 aktiva insynspersoner, skriver Insiderfonder. Siffran innebär den fjärde raka ökningen på månadsbasis och uppges vara ett årshögsta.

"För flera insiders var det första möjligheten att handla efter börsnedgången i oktober då de hade handelsförbud inför kvartalsrapporterna. Vi tolkar den höga aktiviteten som att många insiders passar på och fyndköper", uppges det i analysen.

Bland börsbolagens insynspersoner sticker de verkställande direktörerna ut som särskilt köpbenägna i november. Inte någon av dessa, bland 36 aktiva, uppges ha sålt aktier. Störst vd-köp svarade Sobis Guido Oelkers för, då han förvärvade aktier för drygt 9,3 miljoner kronor.

Sobi utses av Insiderfonder till månadens aktie, efter att sex insynspersoner köpt aktier i bolaget under månaden: köp som samtliga skedde efter att Sobi aviserat förvärv av USA-rättigheter för läkemedlet Synagis, skriver Insiderfonder. Utöver vd Guido Oelkers köpte även andra ledningspersoner aktier för miljonbelopp, däribland finanschef Henrik Stenqvist och FoU-chef Zdravkovic, framgår det.

![Börsnoterade fastighetsbolag sticker ut, med en köpandel om 94 procent baserat på 100 affärer, under perioden september-november. Avser Sverige. (Källa: Insiderfonder)](/img/32.png)

<span class="image-caption">Börsnoterade fastighetsbolag sticker ut, med en köpandel om 94 procent baserat på 100 affärer, under perioden september-november. Avser Sverige. (Källa: Insiderfonder)</span>

På global basis noterade insiderindex 189 i november, under en månad med fortsatt positiv insynshandel, skriver Insiderfonder. Både Sydkorea och Spanien uppnådde 200 för andra månaden i rad, och även Italien fick full insynspott, framgår det. I bottenskiktet återfanns Grekland, Nederländerna och Turkiet, med noteringarna 94, 92 respektive 79.
