---
templateKey: blog-post
title: "IKC Avkastningsfond: +2,4% i juni, bästa månaden någonsin"
date: 2020-07-06T12:36:52.183Z
sponsored: false
featured: false
tags:
  - IKC
---
STOCKHOLM (Fonder Direkt) Under månaden har ekonomisk statistik fortsatt förbättrats, vilket tillsammans med stora stimulanser medfört optimism på omvärldens börser. Den positiva omvärlden påverkar även den svenska företagsobligationsmarknaden som nu även får visst stöd av att Riksbanken öppnar upp för att köpa företagsobligationer.

Det skriver Lars Bredenberg, fondförvaltare för obligationsfonden IKC Avkastningsfond i en månadsrapport för juni. Fonden levererade sin största uppgång någonsin om nästan 2,4 procent och noteras därmed ned 2,8 procent sedan årsskiftet.

[![image](https://i.direkt.se/200706/586391801.png)](https://i.direkt.se/200706/586391801.png)

*Utveckling för IKC Avkastningsfond sedan starten i april 2012. (Källa: IKC Fonder)*

"Den starka utvecklingen och inflöden till fonder har skapat en efterfrågan på nyemissioner i marknaden. Företagen har uppmärksammat de förbättrade möjligheterna att få finansiering i marknaden och fler har passat på att göra emissioner innan det blir sommarlugnt", skriver förvaltaren och meddelar att fonden deltog i emissioner från Cibus och ALM Equity under månaden. Fonden uppges även ha gjort en del affärer i andrahandsmarknaden.

I och med att marknaden som helhet var väldigt stark under månaden bidrog de flesta av fondens innehav med positiva avkastningsbidrag, framkommer det. Detta gällde dock inte RNB som är mitt uppe i en rekonstruktion samt Sono Group som kom med en relativt svag rapport.

"Bland de som utvecklades riktigt bra fanns ALM Equity som ska notera ett dotterbolag, Euroflorist som fortsatt upp i spåren av den starka rapporten och IB Invest som återhämtade sig när turbulensen kring ägaren Ilja Batljan avtog", kommenterar Lars Bredenberg.

Trots den väldigt positiva stämningen på marknaden konstaterar han att det finns risker för bakslag i virusspridningen samt nya oroligheter kring ekonomierna.

[![image](https://i.direkt.se/200706/586391802.png)](https://i.direkt.se/200706/586391802.png)

*IKC Avkastningsfonds tio största emittenter vid utgången av juni. (Källa: IKC Fonder)*