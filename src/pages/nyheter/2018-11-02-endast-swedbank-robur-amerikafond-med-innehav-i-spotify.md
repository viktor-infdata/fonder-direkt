---
templateKey: blog-post
title: Endast Swedbank Robur Amerikafond med innehav i Spotify
date: 2018-11-02T12:06:28.221Z
sponsored: false
featured: false
tags:
  - Swedbank
---
STOCKHOLM (Fonder Direkt) Musikstreamingbolaget Spotifys aktie faller på torsdagen 7 procent på New York Stock Exchange. Detta efter att bolaget rapporterat en lägre rörelseförlust än väntat, samt intäkter som var marginellt högre än analytikernas snittestimat. Även antalet premiumkunder var marginellt bättre än väntat och steg till 87 miljoner.

Data från Morningstar visar att svenska Spotify ännu inte blivit någon förvaltarfavorit i hemlandet. Swedbank Robur Amerikafond är den enda svenska aktivt förvaltade fonden med ett innehav, motsvarande 0,9 procent av fondkapitalet per den 30 september.

Aktien har sedan toppnoteringen på 199 dollar i juli fallit tillbaka drygt 30 procent och handlas för tillfället till drygt 138 dollar. Det innebär knappt 5 procent högre än det indikativa referenspris om 132 dollar som New York Stock Exchange satte inför noteringen i april 2018.

SEB:s aktiestrateg Christofer Lyrhem pekar i en kommentar till SvD på aviserade investeringar samt tuff konkurrens från "minst tre amerikanska giganter" som orsaker till den vacklande aktieutvecklingen.

![Spotifys kursutveckling sedan börsnoteringen på New York Stock Exchange den 3 april. (Källa: Infront)](/img/105.png)

<span class="image-caption">Spotifys kursutveckling sedan börsnoteringen på New York Stock Exchange den 3 april. (Källa: Infront)</span>
