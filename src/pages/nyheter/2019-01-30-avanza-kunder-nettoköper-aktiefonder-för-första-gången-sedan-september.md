---
templateKey: blog-post
title: 'Avanza: Kunder nettoköper aktiefonder för första gången sedan september'
date: 2019-01-30T08:48:48.911Z
sponsored: false
featured: false
tags:
  - Avanza
---
STOCKHOLM (Fonder Direkt) Antalet fondbyten ligger oförändrat kvar på 2,5 per kund hos nätbanken Avanza i januari, mot föregående månad. Vad som däremot inte är oförändrat är riskviljan, som ökat och som visar sig i att kunderna hittat tillbaka till aktiefonder.

Det framgår av ett pressmeddelande från Avanza.

"Efter ett av de sämsta kvartalen på flera år har börsåret 2019 fått en rivstart och världens börser studsat tillbaka upp i januari. Även spararna andas optimism efter några mer försiktiga månader och de nettoköper aktiefonder för första gången sedan september", säger bankens sparekonom Johanna Kull.

Bland enskilda kategorier är det dock företagsobligationsfonder som är mest köpta hos Avanza i januari, till skillnad från i december då dessa var mest sålda.

På andra plats i listan över mest köpta fonder finns globalfonder.

"En stor del av höstens försäljningar kom från just globalfonder, så att dessa ligger i topp när sparandet återigen vänder till aktiefonder är helt naturligt. Det här är också den bredaste formen av börssparande och fonderna har därför en naturlig plats i en långsiktig sparportfölj", enligt Johanna Kull.

Europafonder är mest sålda i januari och sparekonomen konstaterar här att svagare vinsttillväxt och politisk osäkerhet relaterad till brexit dämpar utsikterna för Europa, som har varit en besvikelse.

"Med två månader kvar tills Storbritannien ska lämna EU finns det fortfarande inte något utträdesavtal på plats. Skulle det i slutändan bli en hård brexit kommer det påverka hela regionen. Att spararna nu väljer att ta ned risken här känns därför helt naturligt. Du får dessutom ungefär 20 procent Europa i en globalfond", säger Johanna Kull.

Mest köpta respektive sålda fonder hos Avanza i januari:
```
KÖPTA                                   SÅLDA
Företagsobligationsfonder               Europafonder           
Globalfonder                            Läkemedelsfonder       
Fastighetsfonder                        Hedgefonder            
Brasilienfonder                         Råvarufonder           
Teknikfonder                            Nordenfonder    
```
