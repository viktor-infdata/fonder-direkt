---
templateKey: blog-post
title: "Fonder: Endast 24% av svenska fonderna på plus sedan årsskiftet"
date: 2020-07-13T13:06:27.616Z
sponsored: false
featured: false
tags:
  - Fonder
---
STOCKHOLM (Fonder Direkt) Första halvåret av 2020 har bjudit investerare på en oförglömlig tid då vi i samband med coronavirusets spridning och makropolitiska oenigheter fick uppleva historiska börsrörelser. Det har varit ett utmanade kvartal för många investerare och det har varit svårt att förutspå vad som kommer hända

framöver.

Med hjälp av statistik från fonddatabolaget Morningstar har Fonder Direkt kartlagt hur fonderna som är registrerade i Sverige har gått sedan årsskiftet. Av de 630 svenskregistrerade fonderna är endast 150, drygt 24 procent, på plus.

Fonder med stor exponering mot teknik, kommunikation och konsumentvaror har klarat sig bra och toppar listan över de bäst presterande svenska fonderna hittills i år. De topp fem bästa fonderna har stigit mellan 30 och 44 procent, samtidigt som Stockholmsbörsens breda index OMXSPI backat 0,9 procent, vilket är något lägre än OMXS30 som tappat 2,4 procent under samma period. Medianavkastningen för fonderna är -2,3 procent.

Att en exponering mot teknik hjälpt fondernas utveckling är föga förvånande, då det är en sektor som gått starkt i coronavirusets spår. Många företag har tvingats vända sig till digitaliseringstjänster när medarbetare arbetar hemifrån, samtidigt som karantänåtgärder världen över lett till ett ökat användande av speltjänster och hemmaunderhållningstjänster.

Dessa trender syns även bland fondernas största innehav, där man i flera av portföljerna kan notera gamingbolaget Stillfront, livekasinoleverantören Evolution Gaming, molntjänstutvecklaren Sinch och mjukvarujätten Microsoft.

|                                   |                      |                                       |                                                           |
| --------------------------------- | -------------------- | ------------------------------------- | --------------------------------------------------------- |
| **Fond**                          | **Avkastning YTD %** | **Topp 3 branscher**                  | **3 största innehav**                                     |
| Consensus Småbolag A              | 43,97                | Kommunikation, Konsumentvaror, Teknik | Stillfront, Evolution Gaming, Fortnox                     |
| Swedbank Robur Ny Teknik A        | 39,03                | Kommunikation, Teknik, Sjukvård       | Stillfront, Sinch, Embracer                               |
| Finserve Global Technology Fund A | 35,46                | Teknik, Kommunikation, Konsumentvaror | Lam Research, Activision Blizzard, KLA                    |
| TIN Ny Teknik A                   | 31,97                | Kommunikation, Teknik, Sjukvård       | Embracer, Evolution Gaming, Take-Two Interactive Software |
| Öhman Global Growth               | 30,53                | Teknik, Sjukvård, Kommunikation       | Sinch, Samsung, Microsoft                                 |

*Bäst presterande svenska fonderna sedan årsskiftet. (Källa: Morningstar den 13 juli)*

Consensus Småbolag är den fond som gått bäst sedan årsskiftet efter en uppgång om 44 procent fram till 13 juli 2020. Swedbank Robur Ny Teknik kvalar in på en andra plats, och i likhet med Consensus Småbolag är portföljens största innehav svenska gamingbolaget Stillfront. Aktien har stigit 120 procent sedan årsskiftet och onekligen agerat som en viktig bidragsgivare för fonderna.

Men det är som sagt inte alla fonder som lyckats lika väl i den turbulenta marknaden som vi har bakom oss, hela 76 procent av de fonder som är registrerade i Sverige är på minus, och sämst har det gått för fonder med inriktning mot Latinamerika samt Brasilien, men även Östeuropafonder, Rysslandsfonder och Norgefonder noteras bland de sämsta fonderna. I botten infinner sig SEB Latinamerikafond som backat 38 procent.

Latinamerika ligger bakom många andra länder i coronapandemin och börserna där har ännu inte rekylerat så som vi sett i många europeiska länder såväl som i Kina och USA. Samtidigt är det en region som är beroende av exempelvis olja, en råvara som haft en utomordentligt turbulent vår där priset till och med gick ned till minus vid ett tillfälle. Centralbankerna i Latinamerika har dock, likväl som i andra delar av världen, sänkt räntor och presenterat stödpaket i olika former.

|                                 |                      |                                         |                                                                                |
| ------------------------------- | -------------------- | --------------------------------------- | ------------------------------------------------------------------------------ |
| **Fond**                        | **Avkastning YTD %** | **Topp 3 branscher**                    | **3 största innehav**                                                          |
| SEB Latinamerikafond            | \-38,05              | Finans, Konsumentvaror, Råvaror         | Amundi IS MSCI EM Latin America, B3 SA - Brasil Bolsa Balcao, Bank Bradesco SA |
| Handelsbanken Latinamerika Tema | \-31,57              | Finans, Konsumentvaror, Allmännyttigt   | B3 SA - Brasil Bolsa Balcao, Cia Paranaense De Energia Copel, Banco do Brasil  |
| Handelsbanken Brasilien Tema    | \-30,73              | Allmännyttigt, Konsumentvaror, Industri | CognaEducacao, Cia Paranaense De Energia, Companhia De Saneamento Basico       |
| SEB Fastighetsfond              | \-30,63              | Fastigheter                             | Stoxx Europé 600 Real Estate Future, Prologis, Sun Hung Kai Properties         |
| Handelsbanken Råvarufond        | \-26,68              | \-                                      | COMM Index Future, Lyxor Smart Cast ETF                                        |

*Sämst presterande svenska fonderna sedan årsskiftet. (Källa: Morningstar den 13 juli)*