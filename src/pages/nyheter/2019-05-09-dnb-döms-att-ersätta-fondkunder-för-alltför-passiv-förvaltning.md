---
templateKey: blog-post
title: 'DNB: Döms att ersätta fondkunder för alltför passiv förvaltning'
date: 2019-05-09T09:51:20.799Z
sponsored: false
featured: false
tags:
  - DNB
---
STOCKHOLM (Fonder Direkt) Den norska storbanken DNB har dömts att betala tillbaka avgifter på 345 miljoner norska kronor till sina kunder. Borgarting lagmansrett upphäver därmed den tidigare domen i Oslo tingrett där banken friades, skriver Dagens Næringsliv och rapporteras av Nyhetsbyrån Direkt på torsdagen.

Enligt domstolsutslaget har 180.000 kunder betalat för höga avgifter i aktivt förvaltade aktiefonder, och kunderna har enligt den norska konsumentmyndigheten Forbrukerrådet även fått lägre avkastning än de borde ha haft. Finanstilsynet kritiserade 2015 banken och menade att spararna i fonden DNB Norge inte fick vad de betalade för - myndigheten ansåg inte att fonden var tillräckligt aktivt förvaltad för att ha potential att ge högre avkastning än en indexfond.

Borgarting lagmansrett dömer DNB att betala 0,8 procent av varje berörd kunds andel från 2010 till 2014, samt ett belopp som motsvarar den faktiska avkastning fondandelsägarna gått miste om under perioden. Totalt innebär det enligt Forbrukerrådet 345 miljoner norska kronor, i tillägg till rättegångskostnader på drygt 14 miljoner.

"Vi tycker aldrig det är bra att möta kunder i rätten, men den här gången gällde det en principiellt viktig fråga och då är det viktigt att få rättens bedömning. Vi är naturligtvis inte eniga med domen, så här får vi bara konstatera att lagmansrätten har kommit fram till att vi borde ha tagit större risker i fonden", kommenterar DNB:s informationschef Even Westerveld.
