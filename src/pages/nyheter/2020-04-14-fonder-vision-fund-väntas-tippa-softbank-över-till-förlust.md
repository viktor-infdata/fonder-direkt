---
templateKey: blog-post
title: 'Fonder: Vision Fund väntas tippa Softbank över till förlust'
date: 2020-04-14T10:58:14.354Z
sponsored: false
featured: false
tags:
  - Softbank
---
STOCKHOLM (Fonder Direkt) Japanska Softbanks teknikinvesteringsfond Vision Fund har haft det kämpigt den senaste tiden och Softbank förväntar sig att fondens utveckling kommer leda till att konglomeratet som helhet tvingas redovisa en förlust för första gången på 15 år. Det skriver Reuters

Softbank förväntar sig att redovisa en nettoförlust på 750 miljarder yen för räkenskapsåret som avslutades den 31 mars i år. Det motsvarar bolagets största förlust sedan man blev publikt 1994 och kan jämföras med fjolårsvinsten på 1,41 biljoner yen och understryker nödvändigheten i vd Masayoshi Sons planer på att sälja tillgångar för att få in kapital.

Anledningen till fondens katastrofala utveckling hänförs till coronavirusutbrottet och marknadsvärdet för bolagen har minskat med 1,8 biljoner yen, motsvarande 166,8 miljarder kronor. Förlusterna har raderat all den uppgång som Vision Fund åstadkommit sedan starten 2017 och fondens investeringar är nu nettonegativa.

Softbank befinner sig för närvarande under press då ägaraktivisten Elliott Management krävt att aktieägarnas avkastning ska förbättras - något som Softbank försöker åstadkomma bland annat genom stora aktieåterköp. Fonden har bland annat investerat i en rad misslyckade noteringar den senaste tiden, såsom Wework, Uber, Slack och One Connect.

Några av investerarna i Vision Fund förutom Softbank är statliga förmögenhetsfonder från Saudiarabien och Förenade Arabemiraten.