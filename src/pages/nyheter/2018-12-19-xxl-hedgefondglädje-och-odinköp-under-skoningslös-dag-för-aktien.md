---
templateKey: blog-post
title: 'XXL: Hedgefondglädje och Odinköp under skoningslös dag för aktien'
date: 2018-12-19T16:48:49.053Z
sponsored: false
featured: false
tags:
  - Odin
  - Origo
---
STOCKHOLM (Fonder Direkt) Den svenska lång/-kort-fonden Origo Quest 1 drar nytta av onsdagens branta kursfall i detaljhandelskedjan XXL, som föll 30 procent på Oslobörsen efter en vinstvarning och aviserad vd-avgång.

På onsdagen sade fondens förvaltare Carl Rydin till Dagens Industri, på frågan hur han ser på läget i bolag i dag:

"Man kan sammanfatta det med två ord: Totalt kaos. Hittills har man ju bara fokuserat på resultatet men det finns en balansräkning i bolaget som också måste beaktas. Lagret ligger i dag på motsvarande 37 miljoner per butik och XXL:s nettoskuld närmar sig 4 gånger ebitda. Utdelningen får ägarna vinka ajöss till och någon gång kommer bruttomarginalen att drabbas."

Origo Quest uppges ha en blankningsposition i aktien med en snittingångskurs om 80 norska kronor, att jämföra med de 27 norska kronor aktien stängde på under onsdagen. Som lägst noterades XXL i 21,7 norska kronor under förmiddagen.

Det finns emellertid aktörer med en betydligt ljusare syn på aktien, och under onsdagen flaggade det norska fondbolaget Odin Fonder för att ha ökat sitt ägande i XXL till 6,6 procent av kapitalet, efter att ha köpt 2,5 miljoner aktier. Det skriver TDN Finans, som även rapporterar att flera insynspersoner köpt aktier i XXL under onsdagen, inklusive finanschefen Stein Eriksen som förvärvade sina 30.000 första aktier i bolaget till kursen 23,10 norska kronor.

De Odinfonder med XXL-ägande sedan tidigare är Odin Norden och Odin Norge, enligt data från Morningstar
