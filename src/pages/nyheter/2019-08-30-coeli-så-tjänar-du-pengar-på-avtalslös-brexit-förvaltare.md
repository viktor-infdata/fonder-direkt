---
templateKey: blog-post
title: 'Coeli: så tjänar du pengar på avtalslös brexit - förvaltare'
date: 2019-08-30T13:06:43.720Z
sponsored: false
featured: false
tags:
  - Coeli
---
STOCKHOLM (Fonder Direkt) Sannolikheten för en avtalslös brexit har ökat dramatiskt sedan den nytillträdde premiärministern Boris Johnson tagit över förhandlingarna med EU. Men som investerare kan en avtalslös brexit, som av många ses som katastrofalt, visa sig leda till sällan skådade köplägen.



Det skriver kapitalförvaltaren Coelis investeringschef Erik Lundkvist i ett blogginlägg.



Han kommer övervaka de brittiska tillgångspriserna efter en eventuell hård brexit, och menar att ett ras i värde kommer öka sannolikheten för att Boris Johnson använder samma reformer som USA:s president Donald Trump gjorde under parollen "Make America Great Again".



"Kraftiga stimulanser som skulle öka både tillväxten på kort och lång sikt och ett sällan skådat köpläge skulle uppstå. Om det sker kommer jag köpa både pund och brittiska aktier", skriver han.



Storbritanniens handel med EU står för 21 procent av landets BNP. I jämförelse står Kinas export till USA endast för 3,5 procent av Kinas BNP, men detta till trots har handelskriget mellan länderna gjort tydliga avtryck på den kinesiska tillverkningsindustrin. Enligt Erik Lundkvist är det en självklarhet att Storbritannien kommer gå in i en lågkonjunktur utan ett avtal med EU.



Även EU har ökat sannolikheten för en avtalslös brexit, då de fortfarande tycker att utträdesavtalet är det bästa och enda alternativet trots att det har röstats ned tre gånger i det brittiska parlamentet, menar förvaltaren.



"EU verkar vilja göra Storbritannien till ett varnade exempel så att inget annat land ska följa Storbritanniens exempel och lämna unionen, kosta vad det kosta vill", skriver han.
