---
templateKey: blog-post
title: "Danske Bank: Stark sommarbörs i spåren av konjunkturåterhämtning - Landeborn"
date: 2020-08-10T08:48:00.438Z
sponsored: true
featured: false
tags:
  - Danske Bank
---
STOCKHOLM (Fonder Direkt) Under sommarveckorna har rapportsäsongen bjudit på förvånansvärt bra rapporter med bolag som fortsätter att slå förväntningarna. Inköpschefsindex som presenterades under föregående vecka bekräftade även att den globala återhämtningen fortsätter. Det skriver Maria Landeborn, senior strateg och sparekonom på Danske Bank i ett veckobrev. Hon förklarar att dessa faktorer ger stöd åt börsuppgången trots att coronaviruset sprids i högre takt i en rad olika länder.

Flera stora amerikanska delstater brottas med en ökad coronavirussmittspridning, likväl som ett antal länder i Europa. Att det är tal om en andra våg är dock för tidigt att prata om, menar sparekonomen, samtidigt som hon noterar att det finns en risk att virusspridningen tar fart igen då människor återvänder till jobbet efter semestern.

"Makrodata har fortsatt att överraska positivt vilket ger stöd åt riskaptiten och börsen. Förra veckans PMI-siffror för juli visade på en fortsatt förbättring både inom servicesektorn och inom industrin, i såväl USA som Europa. Den amerikanska arbetsmarknadsrapporten överraskade på uppsidan och bekräftade bilden av att återhämtningen fortsätter", skriver Maria Landeborn.

Samtidigt är arbetslösheten i USA på en fortsatt hög nivå och Maria Landeborn menar att ett potentiellt nytt, stort stimulanspaket skulle vara välkommet av marknaden och ge mer stöd åt ekonomin. Veckan kan komma att bringa mer klarhet i vilka stimulanser som är att vänta i USA.

Vad gäller bolagsrapporter meddelar sparekonomen att resultaten för de amerikanska bolagen slagit estimaten med god marginal.

"Faktum är att den här rapportsäsongen har varit den bästa någonsin i förhållande till förväntningarna, trots att vinsttillväxten är kraftigt negativ. Fortfarande väljer många amerikanska bolag att inte ge prognoser för hösten, men de bolag som har uttalat sig har varit mer positiva än väntat", skriver Maria Landeborn.

På makrosidan väntar en rad olika konsument- och sentimentrelaterad data, såsom detaljhandel i USA och Kina, ZEW-index i Tyskland och Sentix i Euroområdet. Statistiken kommer att ge ytterligare insikt i hur återhämtningen fortskrider, förklarar sparekonomen.