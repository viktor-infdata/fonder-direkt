---
templateKey: blog-post
title: 'Rhenman & Partners: Volkswagen framtidens elbilstillverkare - förvaltare'
date: 2019-10-17T15:13:15.166Z
sponsored: true
featured: false
tags:
  - Rhenman & Partners
---
STOCKHOLM (Fonder Direkt) Volkswagen kommer med all sannolikhet att bli marknadsledande när marknaden för rena elfordon anländer.



Det sade Staffan Knafve, som förvaltar Rhenman & Partners globala aktiehedgefond Rhenman Global Opportunities L/S, på ett seminarium på torsdagen.



Staffan Knafve menar att Volkswagen lyckats jobba sig vidare efter den så kallade dieselskandalen med ett starkt produktutbud, en effektiv produktion och starka kassaflöden, detta trots att bolaget betalar det skadestånd som dieselskandalen medförde, en summa som han uppskattar till 30 miljarder dollar.



Gällande elbilar beskriver förvaltaren en viss tveksamhet för den framtida marknaden, med förklaringen att den för tillfället är helt subventionsdriven och har diverse infrastrukturella problem.



"Men säg att detta ändå blir en marknad, om man kommer ner till en kostnad som matchar fossila fordon utan subventioner, vem tror ni kommer att vinna den marknaden? Det kommer Volkswagen. Varför det? De är duktiga på att producera bilar. De har lovat att komma med ett visst antal bilmodeller på den amerikanska marknaden och de kommer att producera ungefär en halv miljon elbilar nästa år", resonerar Staffan Knafve.



För att sätta produktionssiffran i perspektiv beskriver förvaltaren att Tesla, som blivit något av ansiktet utåt för elbilar, knappt kommer nå upp till 400.000 elbilar i år.



Inom fem år menar han att Volkswagen kommer att producera 3 miljoner elbilar, något han ser som fullt rimligt då bolaget har de finansiella möjligheterna och utvecklingsresurserna som krävs. Volkswagen är det tredje största aktieinnehavet i portföljen, enligt fondens senaste månadsrapport för september.

![Rhenman Global Opportunities L/S har störst exponering mot finans följt av it och hälsovård. (Bild: Fonder Direkt)](/img/rhenman.png "Rhenman Global Opportunities L/S har störst exponering mot finans följt av it och hälsovård. (Bild: Fonder Direkt)")

_Rhenman Global Opportunities L/S har störst exponering mot finans följt av it och hälsovård. (Bild: Fonder Direkt)_

Staffan Knafve, vars globalfond för tillfället uppges ha en relativt stor andel banker försvarade exponeringen med att de är bra investeringar "så länge man är noga med vad man köper".



Förvaltaren förklarar även att amerikanska bolag har haft en mycket bättre vinsttillväxt de senaste åren än vad europeiska bolag har haft, vilket han menar kan vara naturligt då ett land med ett system är mer effektivt än Europa som består av en mängd länder.



"Men om vi även kollar på näringslivet så äger USA internet, man är dominerande inom hälso- och sjukvård, även om vi har en del fina bolag i resten av världen också. Summa summarum så innebär det att de amerikanska bolagen har haft en mycket bättre vinsttillväxt tack vare att de har så pass många tillväxtbolag", sade förvaltaren i en kommentar rörande vad som har präglat marknaden den senaste tiden.



Han poängterar även att värderingarna ska avspegla bolagets tillväxt, vilket innebär att bolag som växer snabbare ska ha en högre värdering.



Staffan Knafve lyfter vidare hur en större del kapital går in i passiva produkter, som i sin tur till stor del går till amerikanska bolag.



"Med passiva produkter menar man indexfonder. Och i dag, om exempelvis en stor pensionsstiftelse i Europa ska stoppa in 1 krona i globala aktier så kommer, beroende på vilket index man väljer, mellan 56-60 procent av det att gå till USA. Och det kan man väl tycka är lite fel. Sen förstärks ju detta ytterligare eftersom att alla smarta människor hänger på trenden, de placerar sig helt enkelt där de tror att de stora indexflödena kommer att ta vägen", konstaterar förvaltaren.



Fonder har 39 procent av kapitalet investerat i Nordamerika medan Västeuropa står för 49 procent, redogör Staffan Knafve.
