---
templateKey: blog-post
title: "Fonder: Allt fler fondbolag startar egen försäljning"
date: 2020-06-10T09:59:59.880Z
sponsored: false
featured: false
tags:
  - Fonder
---
STOCKHOLM (Fonder Direkt) Många fondsparare har sitt sparande på plattformar hos nätmäklare som Avanza och Nordnet. Det är enkelt, användarvänligt och spararna har allt på ett ställe. Men nu börjar pendeln delvis svänga. Allt fler fondbolag väljer att distribuera sina fonder direkt till kunderna som komplement till nätmäklarnas plattformar. Många sparare börjar också upptäcka att det finns fördelar med att vara direktkund hos fondbolagen.

Det skriver Fondab i ett pressmeddelande.

"Med egna direktkunder får fondbolagen en närmare kundrelation som de kan vårda och utveckla. Dessutom kan detta bidra till möjligheten att stärka sitt eget varumärke som annars lätt kan urholkas givet mängden konkurrerande fonder som finns på plattformarna. En annan aspekt är plattformarnas egna varumärkesbyggande aktiviteter som lätt kan ta fokus från vem som faktiskt står bakom en specifik fond", konstaterar Filip Birkhammar, säljchef, på Fondab.

"Med egna direktkunder kan fondbolagen till exempel skapa nya andelsklasser och ta ut en lägre avgift än 1,4 procent av spararna, men fortfarande tjäna mer än när de går via en extern plattform. Dessutom kan man ta fram mer exklusiva produkter som man enbart riktar till direktkunder", tillägger Filip Birkhammar.

En pågående utveckling är att fler och fler fondbolag erbjuder en egen spartjänst för slutkunder med möjlighet att spara i ISK.