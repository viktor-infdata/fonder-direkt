---
templateKey: blog-post
title: 'Danske Bank: "Inte början på ett nytt börsfall" - Landeborn'
date: 2020-09-14T10:27:16.108Z
sponsored: true
featured: false
tags:
  - Danske Bank
---
STOCKHOLM (Fonder Direkt) Börsen utvecklades svagt förra veckan och det är mycket möjligt att vi står inför en period med större svängningar på marknaden, men en repris av vårens branta kursras är osannolikt.

Så resonerar Maria Landeborn, senior strateg och sparekonom på Danske Bank, i ett veckobrev.

"Tekniktunga Nasdaq-index har nu backat över 10 procent sedan toppen och är därmed inne i en så kallad korrektion. Man ska dock inte ta det alltför allvarligt - sedan årsskiftet har Nasdaq fortfarande stigit över 20 procent. Efter en så kraftig uppgång som vi sett från botten i våras så är vissa bakslag fullt naturliga, och av flera anledningar ser vi ingen anledning till oro för en ny härdsmälta på börsen", meddelar sparekonomen.

Maria Landeborn poängterar även att det är de sektorer som rusat sedan botten som nu faller tillbaka och om nedgången hade berott på oro för tillväxten och ökad rädsla för en recession, så hade vi sett en bredare nedgång även för cykliska sektorer.

"Så är inte fallet utan konjunkturkänsliga banker och industri steg faktiskt under veckan som gick", noterar hon.

Det ligger en del politiska orosmoln över börsen som bidrar med nervositet, bland annat brexit-förhandlingarna och handelskonflikten. Men börsen får stöd av låga räntor och den fortsatta återhämtningen i ekonomin.

"Makrodata har stärkts löpande och på lite längre sikt väntar vi oss att det, tillsammans med ett godkänt vaccin, bidrar till nya kurslyft på aktiemarknaden. Vi behåller därför en liten övervikt i aktier med fokus på USA och tillväxtregion Asien. I närtid finns dock risk för att kursrörelserna förblir högre än vanligt", skriver Maria Landeborn.

Ögonen riktas under veckan mot amerikanska centralbanken Feds räntebesked som presenteras onsdag kväll. Dels väntas Powell trycka på att Fed står beredd att agera mer kraftfullt om det blir nödvändigt, dels kan en ökning av obligationsköpen ligga i korten, spår sparekonomen. Ur ett börsperspektiv menar hon att det kan vara vältajmat och bidra till att lugna svängningarna på marknaden. Även Bank of Japan och Bank of England lämnar räntebesked i veckan.