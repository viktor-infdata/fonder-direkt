---
templateKey: blog-post
title: >-
  Muddy Waters: Utspel mot och blankning i Burford Capital får aktien att
  kollapsa
date: 2019-08-07T11:19:17.843Z
sponsored: false
featured: false
tags:
  - Muddy Waters
  - Burford Capital
---
STOCKHOLM (Fonder Direkt) Finansföretaget Burford Capital, specialiserat på finansiering för klienter inblandade i rättstvister, har fått se sin aktie mer än halveras i värde på två dagar. Orsaken är en blankning av hedgefonden Muddy Waters, som återkommande spekulerar i kursfall för aktier.



Det rapporterar Nyhetsbyrån Direkt.



Brittiska Burford beskrevs i en rapport publicerad av Muddy Waters på onsdagen som "en svag verksamhet maskerad till en stark", skriver Financial Times. I rapporten kritiseras företaget för hur det värderar sina klienters fall och för att "aktivt vilseleda investerare".



Burford Capital har svarat på anklagelserna med att företaget följer IFRS redovisningsstandard, och att man har bakom sig flera år av "rena" revisionsberättelser från Ernst & Young. Man säger sig också redovisa sina investeringar "extraordinärt detaljerat".



Aktien, som är listad på Londonbörsens tillväxtmarknad Aim, backade 19 procent på tisdagen sedan Muddy Waters twittrat att man inom kort skulle avisera en ny blankningsposition. På onsdagen fortsatte aktien ned med ytterligare 47 procent.



Muddy Waters fick stor uppmärksamhet i Stockholms finansvärld 2015, då fonden blankade Telia i kombination med ett öppet brev till teleoperatörens styrelse.
