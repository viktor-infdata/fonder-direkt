---
templateKey: blog-post
title: "Micro Systemation: Aktiehuset och Humle kan glädjas åt rapport"
date: 2020-07-22T08:19:23.023Z
sponsored: false
featured: false
tags:
  - Fonder
---
STOCKHOLM (Fonder Direkt) Micro Systemations aktie har kraftig vind i seglen på onsdagsförmiddagen, efter att bolagets kvartalsrapport visat på accelererande försäljning och vändning till positivt resultat jämfört med det andra kvartalet 2019.

Nettoomsättningen steg med 30 procent till 83,9 miljoner kronor (64,1) medan rörelseresultatet uppgick till 12,1 miljoner kronor (-11,4).

Strax efter klockan 10 var aktien upp 35 procent och hade därmed hämtat upp en stor del av det tapp som noteras i år. Sedan årsskiftet har aktien nu backat med 9 procent.

I ägarlistan är det relativt tunt sett till fonder med betydande exponering i bolaget. Aktiehuset Fond och Humle Småbolagsfond äger mest i relation till totalt förvaltat kapital, med 1,7 respektive 1,4 procent, enligt Morningstar.

Swedbank Robur är Micro Systemations största ägare, med drygt 7 procent av kapitalet. Aktierna innehas i fonden Swedbank Robur Ny Teknik, där aktiens vikt emellertid inte är större än 0,2 procent av totalt kapital.