---
templateKey: blog-post
title: "Danske Bank: Föredrar cykliska USA framför cykliska Europa"
date: 2020-08-31T11:29:15.885Z
sponsored: true
featured: false
tags:
  - Danske Bank
---
STOCKHOLM (Fonder Direkt) Ett globalt aktieindex noterade en ny högstanivå i fredags och börsen står nu högre än den gjorde innan krisen i februari. Danske Bank föredrar USA, där andelen kvalitetsbolag är hög och den strukturella tillväxten stark, framför bank- och industritunga Europa. Det meddelar Maria Landeborn, senior strateg och sparekonom på Danske Bank i ett veckobrev.

De stora amerikanska teknikbolagen har gått starkt och står för den största delen av uppgången, medan cykliskt släpat efter.

"Vi förväntar oss att eventuella bakslag framöver blir temporära och att ekonomin gradvis återhämtar sig, vilket så småningom kommer att gynna de mer konjunkturkänsliga delarna av aktiemarknaden. Vi ser därför fortsatt potential i aktier det kommande året", skriver Maria Landeborn samtidigt som hon påpekar att osäkerheten ännu är hög varav Danske Bank väljer att inte öka risken och därmed behåller en liten övervikt i aktier jämfört med obligationer.

**Ny penningpolitisk strategi**

Förra veckan meddelade Fed-chefen Jerome Powell att de inför två förändringar av den penningpolitiska strategin: i stället för att agera när arbetslösheten avviker från målet kommer man agera när arbetslösheten understiger det, samt att inflationsmålet inte längre är ett absolut mål vid varje tidpunkt utan målet är en genomsnittlig inflation om 2 procent över tid.

"Fed kommer med andra ord inte höja räntan i förebyggande syfte vilket minskar risken för räntehöjningar under en överskådlig framtid. Om, eller när, inflation och inflationsförväntningar stiger, innebär det att räntekurvan kommer att bli brantare vilket gynnar värdebolag som banker", skriver sparekonomen.

**Mixade skurar på makrofronten**

Veckan som varit bjöd även på makrodata, som sände både bra och dåliga signaler. I Tyskland steg Ifo-index för fjärde månaden i rad och bekräftade att återhämtningen är intakt, och sentimentet stärktes mest bland exportföretagen. Från USA var dock konsumentsignalerna inte lika upplyftande.

"Konsumentförtroendet föll mer än väntat i augusti, och synen på både nuläget och framtiden sjönk. Även förväntningarna på inkomst och arbetsmarknad försvagades. Två saker kan förbättra situationen i USA: om pandemin fortsätter att minska i styrka, och den amerikanska kongressen lyckas enas om det stimulanspaket som bland annat ska se till att den extra arbetslöshetsersättningen förlängs. Vi förväntar oss att båda faktorerna blir verklighet, även om tajmingen är något osäker", skildrar Maria Landeborn.

På fredag presenteras statistik över den amerikanska arbetsmarknaden för augusti, vilket innebär facit över huruvida arbetslösheten fortsatte att minska under månaden som gick. Veckan bjuder även på PMI-statistik.