---
templateKey: blog-post
title: 'Nordnet: Sparare valde teknikfonder i rekylen'
date: 2020-04-29T05:30:16.340Z
sponsored: false
featured: false
tags:
  - Nordnet
---
STOCKHOLM (Fonder Direkt) Berg- och dalbanan på börsen i april fick spararna att hoppa på teknikfonder och sälja hedgefonder, visar statistik från Nordnet.

Det framgår av ett pressmeddelande från nätbanken, där Nordnet rapporterar om februariaktiviteten för deras kunder i Sverige.

"En hel del techbolag har stått pall i raset och dessutom gasat med i rekylen, och det reflekteras i spararnas fondval", säger Frida Bratt, sparekonom på Nordnet.

April bjöd på en börsrekyl utan dess like, som en följd av stora stimulanspaket från världens centralbanker i kombination med signaler om att ekonomier så smått börjar öppna upp.

"I turbulensen har en tydlig strategi varit att satsa på techbolag, och den tendensen ser vi också i fondvalen. Teknikfonder, som såldes av brett i början av turbulensen som en följd av att också techjättarna drogs med i börsfallet, har varit populära köp i april. Bolag som Microsoft och Netflix hämtade ju snabbt igen fallet och har sedan stigit som raketer i rekylen", kommenterar Frida Bratt

Samtidigt konstaterar sparekonomen att en hel del sparare fortsatt köpa brett. Framförallt menar hon att det är månadssparare som suttit still i båten under raset och lugnt fortsatt att fylla på i sina globala indexfonder, något hon påpekar kräver is i magen när det blinkar blodrött, men är en klok strategi i ett långsiktigt sparande.

Under mars storsålde spararna företagsobligationsfonder, som hade en tuff månad. Spiltan Högräntefond fortsätter att vara den mest sålda fonden även i april hos Nordnet, men på säljlistan återfinns också hedgefonder.

"Hedgefonder är dyra och har nog främst setts som en parkering i oron. När börshumöret ljusnade rejält i april fick hedgefonderna därför stryka på foten", säger Frida Bratt.

<!--StartFragment-->

| **Mest köpta**                         | **Mest sålda**                  |
| -------------------------------------- | ------------------------------- |
| Länsförsäkringar Global Indexnära      | Spiltan Högräntefond            |
| Spiltan Aktiefond Investmentbolag      | Öhman Räntefond Kompass Hållbar |
| Länsförsäkringar Tillväxtmarknad Index | Rhenman Healtchcare Equity      |
| Robur Access Asien                     | Gladiator                       |
| SPP Aktiefond USA                      | Brummer Multi-Strategy          |
| SPP Aktiefond Global                   | Adrigo Small and Mid cap        |
| Swedbank Robur Ny Teknik               | Strand Småbolagsfond            |
| TIN Ny Teknik                          | Cicero Sverige                  |
| SEB Sverige Indexfond                  | Atlant Protect                  |
| DNB Global Indeks                      | Heptagon Harvest China          |



<!--EndFragment-->
*Mest handlade fonder hos Nordnet i april. (Källa: Nordnet)*