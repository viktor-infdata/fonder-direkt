---
templateKey: blog-post
title: "Skagen m2: +1,3% i augusti, ökat inom kontor där vändning förutses"
date: 2020-09-10T13:41:40.790Z
sponsored: true
featured: false
tags:
  - Skagen Fonder
---
<!--StartFragment-->

STOCKHOLM (Fonder Direkt) Den globala fastighetsaktiefonden Skagen m2 ökade med 1,3 procent i augusti, vilket var något under jämförelseindex (MSCI ACWI IMI Real Estate NR) som steg 1,7 procent. Sedan årsskiftet noterar fonden -21,3 procent per den 31 augusti, medan jämförelseindex noterar -19,9 procent för samma period.

Det framgår av fondens månadsrapport, där förvaltaren Michael Gobitschek kommenterar utvecklingen.

"Augusti var en månad med positiv utveckling för fastigheter i takt med att ekonomier sakta öppnar upp. Det föreligger dock alltjämt osäkerhet givet pandemins förvecklingar", meddelar förvaltaren.

**Marknaden gör tydlig skillnad på segment**

Michael Gobitschek noterar en fortsatt polarisering mellan fastighetssegment, med NAV-spreadar på rekordnivåer. Han konstaterar att marknaden fortsatt kämpar med att bedöma värdet av bolagens underliggande tillgångar, och att osäkerhet kring framtidsutsikterna i dagsläget prisas in, särskilt inom hårt drabbade segment som hotell och köpcentrum.

"Vid någon tidpunkt kommer spreadarna att börja minska och vi tror att den punkten är nådd i kontorssegmentet, där vi har ökat exponeringen", skriver Michael Gobitschek.

På kontorstemat tog fonden under månaden en ny position i det kanadensiska bolaget Allied Properties Real Estate, till ett pris som förvaltaren kallar en bra rabatt. Bolaget utvecklar och driver kontorsfastigheter nära kanadensiska centrala affärsdistrikt, med lägre hyror än i traditionella skyskrapor, enligt rapporten. I tillägg till det äger Allied Properties tre datacenter i Toronto.

[![image](https://i.direkt.se/200910/588920601.png)](https://i.direkt.se/200910/588920601.png)

*De fem innehav som bidrog bäst respektive sämst till augustiavkastningen för Skagen m2. (Källa: Skagen Fonder)*

Bäst avkastningsbidrag i augusti fick fonden i Japan, i form av uppgångar för konglomeraten Keihanshin Building and Mitsui Fudosan. Sämre utvecklades det brasilianska logistikföretaget LOG, som bidrog negativt till fondens avkastning.

**Positiva långsiktiga utsikter**

Michael Gobitschek meddelar att förvaltningsteamet i Skagen m2 fortsätter att fokusera på bolag som anses motståndskraftiga och som befinner sig i "trenddrivna" undersegment. De långsiktiga utsikterna för fastighetssektorn uppges vara positiva, samtidigt som sektorn inte är immun mot de utmaningar som har orsakats av den försämrade makroekonomiska miljön, enligt rapporten.

**Överviktar Norden på bekostnad av USA**

Skagen m2 hade 32 innehav per den 31 augusti, med en portföljvikt på 48,5 procent för de tio största. På landnivå har fonden övervikter gentemot index i Sverige, Norge, Tyskland, Finland, Spanien, Belgien och Storbritannien. Detta kompenseras av en betydande undervikt i USA. USA är emellertid det land där fonden i absoluta tal har största exponering, då 18,5 procent av kapitalet är placerat i landet. Därpå följer Tyskland (11,1 procent), Sverige (10,6), Japan (10,3) samt Norge (7,5). Nedan fondens tio största innehav:

[![image](https://i.direkt.se/200910/588920602.png)](https://i.direkt.se/200910/588920602.png)

*Källa: Skagen Fonder*

<!--EndFragment-->