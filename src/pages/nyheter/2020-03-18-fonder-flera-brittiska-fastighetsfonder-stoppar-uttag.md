---
templateKey: blog-post
title: 'Fonder: Flera brittiska fastighetsfonder stoppar uttag'
date: 2020-03-18T15:25:10.740Z
sponsored: false
featured: false
tags:
  - Fonder
---
STOCKHOLM (Fonder Direkt) Flera fastighetsfonder i Storbritannien har begränsat möjligheten för sina kunder att ta ut pengar ur fonder med anledning av de extraordinära marknadsförhållanden som coronavirusutbrottet har medfört. Det skriver Reuters.

Kames Capital och Janus Henderson meddelade redan på tisdagen att de stoppat handeln i deras fastighetsfonder, för att sedan följas av både Aviva och Standard Life på onsdagen.

Storbritanniens finansiella tillsynsmyndighet, The Financial Conduct Authority, som reglerar sektorn har meddelat att de förväntar sig att fler fondförvaltare kommer att stoppa handeln i sina fonder då det för tillfället är svårt att värdera kommersiella fastigheter, skriver Reuters.

Kommersiella fastighetsfonder har ofta en exponering mot bland annat kontor, varuhus, logistikcenter, restauranger och shoppingcenter. Den brittiska regeringen gick under veckan ut och bad invånare att undvika restauranger och andra offentliga platser för att minimera spridningen av coronaviruset - något som uppenbart kommer slå till hårt mot sektorn.

"Coronaviruset har lamslagit den globala ekonomin och tvingat regeringar att sätta miljontals människor i karantän", skriver Reuters.

Då situationen är extrem är det nödvändigt att fastighetsfonder stoppar all handel, för att se till att investerare, som till största delen är långsiktiga pensionssparare, skyddas, sade brittiska Fastighetsföreningens vd Paul Richards enligt Reuters.

Senaste gången handeln i fastighetsfonder stoppades i Storbritannien var i juni 2016, i kölvattnet av Brexit-omröstningen.
