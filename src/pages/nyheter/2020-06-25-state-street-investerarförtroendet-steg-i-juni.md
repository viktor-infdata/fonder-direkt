---
templateKey: blog-post
title: "State Street: Investerarförtroendet steg i juni"
date: 2020-06-25T12:43:39.252Z
sponsored: false
featured: false
tags:
  - Fonder
---
STOCKHOLM (Fonder Direkt) Investerarförtroendet bland institutioner steg i juni globalt sett, enligt den amerikanska fondförvaltaren State Streets Global Investor Confidence Index, som visade 94,3 under månaden, en ökning med 21,3 punkter sedan april. Det rapporterar Funds Europe.

Bakom ökningen förklaras en högre riskaptit från investerare till följd av att ekonomier runt om i världen succesivt börjar öppnas upp igen.

"Enorma insatser från centralbanker i kombination med att ekonomier återigen börjar öppnas upp ledde sannolikt till en mer optimistisk ton bland investerare. Emellertid kommer det vara viktigt att se om den positiva känslan håller i sig när tecken på en andra virusvåg triggar volatiliteten på börsmarknaderna", menar Rajeev Bhargava, som är chef för bevakning av investerarbeteende på State Street Associates.

Investerarförtroendet steg som mest i Nordamerika, med hela 18,8 punkter, följt av Asien som steg 18,6 punkter till 100. Även europeiska förtroendeindexet var upp tvåsiffrigt, till 119,7 från 108,5.

Investerarförtroende-indexet syftar till att utvärdera och tilldela en exakt mätning av förändringarna i investerarnas riskaptit: ju större procentandel aktier desto högre riskaptit eller förtroende, menar State Street. 100 är en neutral nivå, då investerare varken ökat eller minskat sin långsiktiga allokering till mer riskfyllda tillgångar.