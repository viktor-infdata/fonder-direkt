---
templateKey: blog-post
title: 'Danske Bank: "Paniksälj inte, förutsatt att du är långsiktig"- Landeborn'
date: 2020-03-02T07:14:23.666Z
sponsored: true
featured: false
tags:
  - Danske Bank
---
STOCKHOLM (Fonder Direkt) Coronaviruset har spridit en ohejdbar skräck på omvärldens börser den senaste veckan och lett till börsras som inte skådats sedan under finanskrisen.

Den stora frågan sparare ställer sig nu är hur man ska hantera dessa ras, ska man sälja allt för att skydda sina surt förvärvade kronor eller kanske till och med köpa mer till ett billigare pris? Och vad är det egentligen som krävs för att få stopp på börsraset?

Fonder Direkt har pratat med Maria Landeborn, sparekonom på Danske Bank, för att se vad hon har att säga om fondsparande vid en sådan turbulent tid som denna.

![](/img/maria.png)

*Maria Landeborn (Källa: Danske Bank)*

För att minska stora svängningar i sitt sparande menar Maria Landeborn att riskspridning är A och O, samtidigt påpekar hon att det inte är aktuellt för de långsiktiga spararna att få panik och sälja av sina innehav.

"Sparar du långsiktigt ska du tänka långsiktigt. Om du behöver pengarna om 5-10 år är det bättre att fundera på vilken effekt du tror att Coronaviruset har på börsen då. Om svaret är att det kommer ha en liten eller ingen effekt på börsen på långsikt, ska du heller inte göra några stora ingrepp i ditt sparande. Risken med att försöka tajma marknaden är att man säljer när det ser som svartast ut, och missar uppgången", säger hon i en intervju med Fonder Direkt.

"Hela poängen med månadssparande är att man köper när det går både bra och dålig, då det över tid brukar bli lönsamt. Blickar man tillbaka historiskt så har vi haft flera kriser; bostadskrisen, finanskrisen och IT-bubblan som skakade om börsen rejält, men trots dessa händelser så har börsen över längre tidsperioder utvecklats väl", lägger hon till.

**Sälj av om du inte är långsiktig** 

Däremot menar sparekonomen att kapital som man behöver till något specifikt inom de närmsta 1-3 åren inte hör hemma på börsen, utan i stället på ett sparkonto eller i räntefonder med låg risk.

"Behöver man pengarna till en kontantinsats, en ny bil eller en renovering då ska inte pengarna vara på börsen. Anledningen är just att när det väl händer nått dramatiskt på marknaden så kan det bli väldigt starka kursrörelser och det kan gå väldigt fort", förklarar Maria Landeborn.

En enklare tumregel som hon delar med sig av är att för varje år som man kan avvara pengarna så kan man ha 10 procent av kapitalet på börsen. Så om man har en sparhorisont på 3 år kan man ha 30 procent investerat på börsen, en femårig horisont ger 50 procent på börsen och så vidare.

Om man sitter med kapital som man lite väl optimistiskt placerade på börsen och som man behöver inom den närmsta tiden menar sparekonomen att det är läge att sälja av.

"Även om man redan förlorat pengar så finns det inget som säger att börsen inte kan gå ned ännu mer. Ingen vet hur morgondagen kommer se ut, börsen kan likväl gå upp, eller så går det ned 10 procent till. Ingen kan svara på den frågan. Behöver man pengarna så tycker jag inte att man ska ha dem på börsen, oavsett om man har gått back eller inte", resonerar hon.

**Riskspridning, riskspridning & riskspridning** 

Ett problem är att många småsparare har väldigt få aktier i sina depåer, något som kan ha varit lönsamt under den period av börsuppgång som vi har i ryggen. Coronavirusoron kan bli en nödvändig väckarklocka för sparare som inte har en tillräcklig riskspridning eller som investerat kapital som de tänkt använda inom en snar framtid, menar sparekonomen.

"Det är därför man ska ha en portfölj med en bra riskspridning. Man ska inte bara ha ett fåtal bolag utan vara exponerad mot olika branscher, och helst ha en bottenplatta med fonder så att man har en global riskspridning med aktier i Europa, USA och tillväxtmarknader. Sen kan man gärna handla enskilda aktier utöver detta, och för den mer initierade spararen kan det också vara intressant med andra tillgångsslag som råvaror. Men sitter du med tre svenska bolag, och kanske några verkstadsbolag som gick som tåget förra året, så är det klart att det blir väldigt smärtsamt när det går ned såhär brant", resonerar Maria Landeborn.

**Är börsrasen rimliga?** 

Huruvida börsrasen som vi sett under veckan till följd av den utbredda coronavirusoron är rimliga eller inte menar Maria Landeborn att framtiden får utvisa.

"Än så länge så har det inte pågått så pass länge att det kan betecknas som väldigt allvarligt för konjunkturen, men nu när det börjar komma fall runtom i Europa och i andra länder i Asien så riskerar det att ta tid innan alla drabbade länder får kontroll över viruset", säger sparekonomen.

I takt med att viruset sprider ut sig så lyfter hon att de eventuella konsekvenserna såklart kan bli än mer långvariga då folk slutar flyga och undviker offentliga platser samt restauranger.

Att börsen fallit så pass mycket på så kort tid tror Maria Landeborn även har att göra med de stretchade värderingar som fjolårets spektakulära börsuppgång ledde till. Högre värderingar gör marknaden mer känslig för dåliga nyheter.

"Börsen hade stigit väldigt kraftigt innan viruset bröt ut och det berodde enbart på att aktier blev dyrare, en så kallad multipelexpansion. Vinsterna växte med 0 procent förra året, fjolårets kursuppgång drevs alltså enbart av att man betalade mer per vinstkrona. När värderingarna är högre och vi har en stor uppgång i ryggen är det klart att börsen är känsligare när det väl händer någonting", resonerar sparekonomen.

"Börsen har stigit i elva år sedan finanskrisen, och många investerare sitter också med vinster från fjolårets uppgång på närmare 30 procent. Det leder naturligt till vinsthemtagningar som även det eldar på kursrörelserna", tillägger hon.

**Spridningskontroll och centralbankslättnader innan uppgång** 

Innan en potentiell börsuppgång menar Maria Landeborn att vi måste se att man får kontroll över spridningen, dock menar hon att det mycket väl finns en risk att det kan dröja då viruset upptäckts i fler och fler länder och att det är inte självklart att alla länder vidtar rätt åtgärder. En annan aspekt som hon tror skulle kunna få fart på marknaden är om centralbankerna skulle flagga för mer stimulanser.

Vad gäller fonder skildrar hon hur obligationsfonder för tillfället går väldigt bra, i spåren av börsoron som lett till att kapital förflyttats från aktiemarknaden in till obligationsmarknaden.

Transaktionerna i obligationsmarknaden har dock stannat av under den senaste veckan, vilket främst kan påverka obligationsfonder som är verksamma på en illikvid marknad. Samtidigt påpekar Maria Landeborn att om transaktionerna stannar av helt så ökar även chanserna för att centralbanker går in och stöttar marknaden med likviditet.

"Detta såg vi exempel på under finanskrisen, när marknaden frös till is så gick riksbanken ut och garanterade likviditeten på marknaden och då började den fungera igen", förklarar hon.

Det viktigaste för fondsparare att tänka på vid ett börsläge som detta är enligt Maria Landeborn sin tidshorisont, att fortsätta månadsspara och se till att man har en ordentlig riskspridning i sin depå.
