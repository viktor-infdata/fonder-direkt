---
templateKey: blog-post
title: "Kuwait: Pensionsfond ska minska likvider, var 41% som mest"
date: 2020-08-05T12:12:50.375Z
sponsored: false
featured: false
tags:
  - Pensionsfond
  - Kuwait
---
STOCKHOLM (Fonder Direkt) Kuwaits pensionsfond PIFSS, med ett förvaltat kapital om 112 miljarder dollar, planerar att öka sina investeringar inom private equity och fastigheter som ett led i processen att minska andelen kontanter i fonden.

Det rapporterar Bloomberg.

År 2017 tog ett nytt ledningsteam över fonden, för att rensa upp efter en korruptionsskandal och med målet att styra förvaltningen i en mer effektiv riktning. Fonden ska sedan dess ha avyttrat tveksamma innehav värda över 20 miljarder dollar, enligt förvaltningschefen Raed Al-Nisf.

Ett uttalat mål för fonden är att minska andelen likvida medel, som för tillfället uppgår till 11,5 procent men som planeras skäras ned till 4 procent över de kommande sju månaderna. Vid en tidpunkt hade pensionsfonden en kassaandel på "katastrofala" 41 procent, uppger Raed Al-Nisf i en intervju.

Investeringar i private equity och infrastruktur är tänkta byggstenar när kontanter framöver ska sättas i arbete.

PIFSS, som står för The Public Institution for Social Security, anlitade år 2016 Cambridge Associates för rådgivning av sin kapitalallokeringsstrategi. Uppdraget avslutas i mars 2021, då Mercer tar över rådgivningen, enligt Bloomberg.