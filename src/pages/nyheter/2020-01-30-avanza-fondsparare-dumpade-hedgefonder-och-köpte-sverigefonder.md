---
templateKey: blog-post
title: 'Avanza: Fondsparare dumpade hedgefonder och köpte Sverigefonder'
date: 2020-01-30T08:19:24.970Z
sponsored: false
featured: false
tags:
  - Avanza
---
STOCKHOLM (Fonder Direkt) Nätmäklaren Avanzas köplista dominerades av Sverigefonder i januari, och noterade även stora köp i teknikfonder medan spararna valde att sälja av hedgefonder.

Det framgår av ett pressmeddelande.

Avanzas sparare gör 44 procent fler fondaffärer per fondkund i januari jämfört med i fjol, enligt statistik från 584 600 fondkunder hos Avanza.

"Börsåret har bjudit på en händelserik start. Bättre konjunktursignaler och en rekordstor riskaptit ledde till en stark inledning, men sedan har oron för coronaviruset slagit klorna i världens finansmarknader och fått Stockholmsbörsen att backa något. Privatspararna är dock positiva och månadens nettosparande till fonder är tre gånger så stort som snittet ifjol", säger Johanna Kull, sparekonom Avanza.

I Sverigefonder framkommer det att spararna gör de största köpen på över två år och att det är två tydliga fondtyper som urskiljer sig: billiga indexfonder och aktivt förvaltade småbolagsfonder. Aktivt förvaltade Sverigefonder som investerar i större bolag säljer spararna däremot av.

<!--StartFragment-->

| **Mest köpta**            | **Mest sålda**         |
| ------------------------- | ---------------------- |
| Sverigefonder             | Hedgefonder            |
| Globalfonder              | Bioteknikfonder        |
| Teknikfonder              | Korträntefonder (USD)  |
| Företagsobligationsfonder | Korträntefonder (Euro) |
| Nordamerikafonder         | Infrastrukturfonder    |



<!--EndFragment-->



Teknikfonder, som var förra decenniets bästa fonder avkastningsmässigt, återfanns även på köptoppen i januari.

"Teknikfonder avkastade i snitt 366 procent senaste decenniet, vilket motsvarar en årlig avkastning på 17 procent. Det är självklart inget man kan förvänta sig varje år, men att krydda sitt fondsparande med en eller ett par mer nischade fonder som investerar i sektorer med bra tillväxtförutsättningar, kan vara en god idé för den mer aktive fondspararen", kommenterar sparekonomen.

Sämre gick det för hedgefonder som toppade säljlistan.

"Hela idén med hedgefonder är att de ska generera avkastning oavsett börsklimat. Detta är också något de tar väldigt bra betalt för, men tyvärr har majoriteten av dem misslyckats. De har inte hållit emot när börsen vikt och inte heller hängt med vid börsuppgång. De senaste 5 åren har hedgefonder som grupp avkastat drygt 12 procent, medan en genomsnittlig aktiefond gett nära 65 procent och en genomsnittlig blandfond 32 procent. Det är klart att det finns undantag, men att plocka russinen ur hedgefondkakan är lättare sagt än gjort", resonerar Johanna Kull.
