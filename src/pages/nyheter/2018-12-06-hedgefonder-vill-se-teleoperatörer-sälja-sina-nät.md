---
templateKey: blog-post
title: 'Hedgefonder: Vill se teleoperatörer sälja sina nät'
date: 2018-12-06T10:00:11.210Z
sponsored: false
featured: false
tags:
  - Skagen
  - Greenlight
---
STOCKHOLM (Fonder Direkt) Sluta driva egna telenät. Det kravet riktas mot flera av Europas teleoperatörer från USA-baserade hedgefonder, som på senare tid köpt in sig i sektorn.

Det rapporterar Bloomberg Businessweek, och har refererats av Nyhetsbyrån Direkt.

Teorin håller redan på att prövas i Italien, där hedgefonden Elliott Management köpt 8,9 procent av Telecom Italia. Elliott har använt sin position till att göra förändringar i teleoperatörens styrelse och den 13 november byttes även vd Amos Genish ut.

Målet för hedgefonden är att dela ut Telecom Italias inhemska telenät - en idé som hittills mött motstånd från såväl Amos Genish som från teleoperatörens största ägare, det franska mediekonglomeratet Vivendi.

Sett till nordiska aktiefonder återfinns Telecom Italia i de båda Skagenfonderna Focus och Insight, med en portföljvikt om 5,9 respektive 4,4 procent, baserat på fondernas senaste månadsrapporter.

Enligt hedgefonderna bör dock teleoperatörerna se och lära av energisektorn, där pipelines och kraftnät till stora delar har separerats från konsumentverksamheten. Dessutom har tjänster som Skype, Whatsapp och Facebook Messenger knaprat åt sig en allt större del av marknaden för röstsamtal och textmeddelanden.

Förutom i Telecom Italia har Elliott också byggt upp en ägarandel i Vodafone, som är Europas största teleoperatör. Kort efter att hedgefondens investering blivit känd öppnade Vodafones vd Nick Read för att bjuda in utomstående företag att investera i Vodafones nät av mobilmaster.

Även David Einhorns hedgefond Greenlight Capital har investerat i sektorn. Fonden uppger att den tagit en "medelstor" andel i brittiska BT. I ett brev till investerarna har Greenlight sagt att BT, vars aktie sedan 2015 fallit 40 procent, skulle kunna frigöra värden genom att knoppa av nätverksamheten Openreach.
