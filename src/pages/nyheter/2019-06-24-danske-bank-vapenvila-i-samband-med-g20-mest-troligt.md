---
templateKey: blog-post
title: 'Danske Bank: Vapenvila i samband med G20 mest troligt'
date: 2019-06-24T09:41:33.604Z
sponsored: true
featured: false
tags:
  - Danske Bank
---
STOCKHOLM (Fonder Direkt) Sannolikheten för en ny vapenvila mellan USA och Kina är större än en ny eskalering, i samband med att ledarna Donald Trump och Xi Jinping möts under G20-mötet i Japan i slutet av denna vecka.



Det skriver Danske Bank i ett marknadsbrev, där banken pekar på ett telefonsamtal mellan de två presidenterna i förra veckan och positiva uttalanden därpå, som anledning till ovanstående syn.



Om eftergifter från båda sidor uteblir och handelsförhandlingar inte återupptas väntar däremot nya amerikanska tullar på kinesiska varor, och Kina kan då tänkas svara med att stoppa exporten av sällsynta jordartsmetaller till USA, enligt Danske Bank. I detta mer negativa och eskalerande scenario väntar sig banken att aktiemarknader sätts under ny press.



"Oavsett hur G20-mötet slutar så förväntar vi oss ett handelsavtal senare under året. Pressen kommer att öka på båda sidor i takt med att sentimentet försvagas och tillväxten bromsar in. De preliminära inköpschefsindex som släpptes på midsommarafton förstärkte bilden av att tillväxten i USA har saktat in betänkligt, och att tillväxten nu är ringa 1 procent i årstakt", skriver Danske Bank.



Gällande penningpolitik konstateras att viktiga centralbanker på senare tid har svängt i en mjukare riktning, och banken recenserar Federal Reserves kommunikation i samband med dess räntebesked i förra veckan som "så duvaktig det bara gick utan att faktiskt sänka räntan".



Vidare förväntar sig Danske Bank att ECB kommer att initiera nya stimulanser bestående av en räntesänkning om 20 punkter och obligationsköp, troligen redan i september.



"De allt lägre räntorna på säkra tillgångar som statsobligationer gör att TINA 'there is no alternative' är tillbaka i spel, särskilt i Europa. För att få avkastning behöver framför allt europeiska investerare söka sig allt längre ut på riskskalan", skriver Danske Bank.



Banken slår fast att skillnaden mellan den tyska tioåriga statsobligationsräntan och direktavkastningen på ett europeiskt aktieindex nu närmar sig den rekordhöga nivån 4 procent. Aktier uppges därmed ha blivit mer attraktiva relativt sett, något som kan komma att förstärkas än mer av en expansiv penningpolitik från ECB i höst. Detta ger stöd åt Danske Banks övervikt-hållning i europeiska kvalitets- och utdelningsbolag, heter det.
