---
templateKey: blog-post
title: "Optimus AM: Fejkade hedgefondportfölj, vd utreds för bedrägeri - The
  Korea Herald"
date: 2020-07-23T15:03:57.144Z
sponsored: false
featured: false
tags:
  - Hedgefond
  - Optimus AM
---
STOCKHOLM (Fonder Direkt) Sydkoreas motsvarighet till finansinspektionen, Financial Supervisory Service (FSS), har slagit fast att kapitalförvaltaren Optimus Asset Management har fejkat sin hedgefondportfölj, förskingrat investerarnas pengar och hindrat myndigheternas utredning.

Det rapporterar The Korea Herald.

Av fondens totala tillgångar (som per den 1 juli hade ett bokfört värde om 523,5 miljarder won, motsvarande nästan 4 miljarder kronor) ska cirka 98 procent ha gått till obligationer i privatägda företag som i sin tur investerade i fastighetsprojekt och på aktiemarknaden.

Det har ingenting att göra med vad Optimus i ett fonddokument angett att portföljen består av, nämligen investeringar i kundfordringar hos företag involverade i byggprojekt ledda av staten, enligt The Korea Herald.

"Dokumenten lovade investerare att fonden endast investerar i säkra tillgångar, trots fondens egentliga intention att investera i riskfyllda tillgångar", sade vice FSS-chefen Kim Dong-Hoe vid en presskonferens i Seoul.

Sedan Optimus 2018 började marknadsföra hedgefonden som en lågriskprodukt hade förvaltat kapital genom investerares insättningar femfaldigats året därpå, enligt utredningen.

Optimus vd Kim Jae-Hyun har arresterats och utreds för bedrägeri.

***Tjänsten Fonder Direkt produceras av Nyhetsbyrån Direkts fondredaktion, som är frikopplad från Direkts övriga redaktion. Materialet kan vara finansierat och framtaget efter överenskommelse med extern part, vilket i förekommande fall markeras med "Uppdragsartikel" vid rubriken.***