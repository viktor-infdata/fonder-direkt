---
templateKey: blog-post
title: "Hedgefonder: Covid-vinnare in i hedgefondernas skottlinje - FT"
date: 2020-10-14T11:53:49.813Z
sponsored: false
featured: false
tags:
  - Fonder
---
STOCKHOLM (Nyhetsbyrån Direkt) Aktier i sektorer som gått för fulla segel sedan pandemin bröt ut, bland annat inom vaccinutveckling, tech, datortillverkning och sanitet, är just nu hett villebråd för blankande hedgefonder, rapporterar Financial Times. Det skriver Nyhetsbyrån Direkt.

Några av de största blankningspositionerna som tagits upp av hedgefonderna de senaste veckorna har varit inom IT, skriver FT med hänvisning till en Goldman Sachs-notering som skickats runt till kunder.

Tidningen hänvisar också till hedgefonden Longleads grundare och chefsanalytiker, Tim Campbell, som riktat sin uppmärksamhet mot bolag som gynnats av karantän och hemarbete under pandemin.

"Vi har gått kort några 'över-vinnare', bolag där vi inte anser att den nuvarande vinsttillväxten är rimlig i det långa loppet", sade Tim Campbell till tidningen.

Bland annat laptop- och PC-tillverkare vars tillväxt inför pandemin var noll eller negativ har nu genomlevt tre kvartal av "fantastisk tillväxt", menar han.

"Vi tror ju att de flesta av de här bolagen kommer återvända till sin tidigare tillväxtbana", sade Tim Campbell.

Några andra bolag har alltså funnits inom så skilda sektorer som handsprit, hemmagymsutrustning och fiskespön.

Förflyttningen i hedgefondernas positioner kommer från den tidiga pandemins stora hedgefondsatsningar på att aktier i biografkedjor, butikskedjor och flygbolag skulle rasa. I takt med att den spådomen besannats har sådana satsningar nu blivit allt mindre attraktiva.

"Det här året kommer bli kulmen av hemmajobbstrenden och således en kulmen för den relativa tillväxten och vinster för bolag som haft nytta av det. Om vi får fram ett vaccin och marknaderna tycker 2021 ser mer normala ut kommer investerarna nog tänka 'nu är det dags att sälja av aktier som festen tagit slut för och i stället köpa bolag med cykliskt beroende vinstillväxt", sade Morgan Stanleys chefsstrateg Andrew Sheets.

På tal om vaccin så finns här några av de tydligaste pandemivinnarna. Hedgefonden Argonaut Capital har därför börjat blanka vissa av dem, exempelvis Novavax (upp 2.900 procent i år) samt Inovio och Astra Zeneca-delägda Moderna (upp drygt 280 procent vardera i år).

Det blankade kapitalet i Moderna uppgår för närvarande till 6,8 procent - en i sammanhanget hög siffra - vilket dock är en lägre nivå än som högst 9 procent i augusti.