---
templateKey: blog-post
title: 'Brasilienrally i oktober, Indien tog jumboplats'
date: 2018-11-02T01:56:00.000Z
sponsored: false
featured: true
image: /img/brazil.jpg
tags:
  - Brasilien
  - MSCI
---
STOCKHOLM (Fonder Direkt) Oktober blev en tuff månad sett till avkastningen för världens fonder. Endast omkring en femtedel av 33.726 Sverigetillgängliga fonder noterade en positiv avkastning. Det visar data från Morningstar, som gäller samtliga fondkategorier.

Trots den övergripande dystra utvecklingen fanns fickor på fondmarknaden där nedgångarna trotsades, och där många fonder noterade tvåsiffriga uppgångar i procent. Det handlar främst om aktiefonder exponerade mot Brasilien, som under månaden fick en ny president i form av högerpopulisten Jair Bolsonaro. I sitt segertal slog den nye presidenten bland annat fast att Brasilien "_inte kan fortsätta flörta med socialism, kommunism, populism och vänsterextremism /…/ vi kommer förändra Brasiliens öde_". 

![MSCI Brazil från årsskiftet till och med 31 oktober, i svenska kronor. (Källa: Morningstar)](/img/3.png)

<span class="image-caption">MSCI Brazil från årsskiftet till och med 31 oktober, i svenska kronor. (Källa: Morningstar)</span>

Bland Brasilienfonderna gjorde BNY Mellon Brazil Equity bäst ifrån sig, med en avkastning om 23,7 procent i oktober. Bland övriga vinnare märks Parvest Equity Brazil (+22,6), UBS (Lux) ES Brazil (+21,2), HSBC Gif Brazil Equity (+21,1), Handelsbanken Brasilienfond (+20,2) samt JPM Brazil Equity (+19,6).

Den starka utvecklingen på den brasilianska aktiemarknaden gav även bränsle åt Latinamerikafonder, då Brasilien väger omkring 60 procent i MSCI:s tillväxtmarknadsindex för Latinamerika.

 Fonden DWS Invest Latin American Eqs steg med sina 15,3 procent klart mest i oktober. Därefter placerade sig Nordea 1 - Latin American Equity (+9,6), Danske Invest Latinamerika (+9,4) samt BGF Latin America (+8,9).

Månadens stora förlorare var aktieinriktade Indienfonder, där ett stort antal fonder noterade tvåsiffriga nedgångstal i procent. Sämst avkastning stod Alquity Indian Subcontinent för, som tappade 21,2 procent i värde. Andra Indienfonder som hade det tufft inkluderar Invesco India Equity, BMO LGM Greater India, Jupiter India Select, UTI India Dynamic Equity, Amundi Fds Eq India och Nomura Fds India Equity. Nedgångarna för dessa befann sig i spannet 15-17 procent.

![MSCI India från 1 januari 2016 till och med 31 oktober 2018, i svenska kronor. (Källa: Morningstar)](/img/4.png)

<span class="image-caption">MSCI India från 1 januari 2016 till och med 31 oktober 2018, i svenska kronor. (Källa: Morningstar)</span>

Värderingarna på den indiska aktiemarknaden har enligt många bedömare sprungit ifrån vinsterna de senaste två-tre åren. En förklaring till den starka aktieutvecklingen som ibland nämns, utöver en växande ekonomi, har varit ett starkt inhemskt köptryck. Den indiska befolkningen har traditionellt sett placerat en stor del av sina besparingar i guld, men de senaste åren har även aktiemarknaden alltmer fångat spararnas intresse. 

CNBC pekade på denna faktor tidigare i år, och menade att ett förändrat investeringsbeteende bland den indiska medelklassen har lett till kraftiga uppgångar på landets aktiemarknad. Samtidigt ställde de sig frågan hur pass rustade denna oerfarna grupp investerare är för att hantera tider av hög volatilitet.
