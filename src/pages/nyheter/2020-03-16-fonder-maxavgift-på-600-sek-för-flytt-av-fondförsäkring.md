---
templateKey: blog-post
title: 'Fonder: Maxavgift på 600 kronor för flytt av fondförsäkring'
date: 2020-03-16T08:25:29.475Z
sponsored: false
featured: false
tags:
  - Fonder
---
STOCKHOLM (Fonder Direkt) En flytt av en fondförsäkring eller depåförsäkring ska inte få kosta mer än 600 kronor. Det föreslår finansdepartementet i en ny promemoria.

Lagändringen föreslås träda i kraft den 1 januari 2021 och rekommenderar att avgiften vid återköp och flytt av individuella livförsäkringar där försäkringstagarna eller andra ersättningsberättigade bär placeringsrisken högst ska få uppgå till ett belopp som motsvara 0,0123 prisbelopp (600,71 kronor år 2020).

"Vi har hela tiden varit mycket tydliga med att det krävs ett avgiftstak, och att det ursprungliga förslaget - där spararen ska täcka upp för pensionsjättarnas utbetalade provisioner - är otillräckligt. Bevis för det fick vi när Folksam vid årsskiftet, när regeringens ursprungliga förslag genomfördes, direkt HÖJDE sina flyttavgifter med hänvisning till den nya lagen", skriver sparekonomen Frida Bratt i ett inlägg på Nordnets blogg.

"Regeringen har äntligen insett hur viktig konsumentfråga det här är, och att man nu äntligen ställt sig på pensionsspararnas sida. Med ett fast belopp som tak, vilket vi har förespråkat under en lång tid och jobbat hårt för, blir avgiften tydlig för spararen och rörligheten på en tidigare mycket konsumentovänlig marknad kommer att öka. Det här kommer göra oerhört mycket för konkurrensen, nu måste pensionsjättarna börja konkurrera med schyssta villkor, när de inte längre kan hålla sparare inlåsta med hjälp av helt orimliga flyttkostnader. I slutändan handlar ju detta ju om våra pensioner, och nu möjliggörs flyttar från försäkringar med höga skalavgifter och dyrt fondutbud", tillägger hon.

Frida Bratt gästade Fondfunderingar för att prata om flytträttdebatten i höstas: https://youtu.be/sJk440iEkv0
