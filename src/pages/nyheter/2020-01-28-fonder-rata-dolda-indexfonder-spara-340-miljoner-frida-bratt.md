---
templateKey: blog-post
title: 'Fonder: "Rata dolda indexfonder & spara 340 miljoner" - Frida Bratt'
date: 2020-01-28T14:22:28.241Z
sponsored: false
featured: false
tags:
  - Fonder
---
STOCKHOLM (Fonder Direkt) 340 miljoner kronor. Så mycket kan svenskarna spara per år genom att rata de fyra största dolda indexfonderna och istället välja en genomsnittlig ren indexfond.

Det skriver Frida Bratt, sparekonom på Nordnet, i en artikel.

Frida Bratt har gått igenom de aktivt förvaltade Sverigefonder som finns på marknaden och listat de största fonderna som kan misstänkas vara dolda indexfonder: Folksam LO Sverige, AMF Aktiefond Sverige, Swedbank Robur Sverigefond och Länsförsäkringar Sverige Aktiv.

"Dessa fyra fonders nyckeltal active share och tracking error lever inte på långa vägar upp till de krav man bör kunna ställa på fonder som kallar sig för aktivt förvaltade", skriver sparekonomen.

Hon lyfter att ESMA anser att äkta aktivt förvaltade fonder bör ha tracking error över 4 och active share över 60. Dock, anser organisationen att det för mindre aktiemarknader (dit den svenska kan räknas) kan vara lämpligt att istället ha ett tracking error på 3 och active share på 50 som riktlinjer. De fyra fonderna som Frida Bratt listar lever inte upp till något av dessa krav.

"Enligt mina beräkningar hade spararna kunnat spara drygt 340 miljoner kronor - per år - i lägre avgifter genom att välja en genomsnittlig indexfond istället för dessa fyra dolda indexfonder. Hade de valt några av de billigaste indexfonderna, med 0,2 procent i avgift, hade de kunnat spara ännu mer - hela 440 miljoner kronor i avgifter. Per år", konstaterar sparekonomen som räknat på hur mycket spararna betalat för den "aktiva" förvaltningen när de i stället hade kunnat valt en indexfond med en väsentligt lägre avgift.

"Det här visar faran med dolda indexfonder. Man får inte det man betalar för och man hade kunnat få det man i själva verket får betydligt billigare, alltså genom att välja en regelrätt indexfond", lägger hon till.

<!--StartFragment-->

| **Fond**                       | **Tracking error %** | **Avtice Share %** | **Förmögenhet mdr kr** | **Årlig avgift %** | **Betalad avgift/år** |
| ------------------------------ | -------------------- | ------------------ | ---------------------- | ------------------ | --------------------- |
| Folksam LO Sverige             | 1,7                  | 28,5               | 42                     | 0,4                | 168 mdr kr            |
| AMF Aktiefond Sverige          | 1,38                 | 42                 | 34                     | 0,4                | 136 mdr kr            |
| Swedbank Robur Sverigefond     | 2,5                  | 46                 | 14                     | 1,25               | 175 mdr kr            |
| Länsförsäkringar Sverige Aktiv | 2,1                  | 42                 | 12                     | 1,37               | 164 mdr kr            |



<!--EndFragment-->

Totalt betalar spararna i dessa fyra fonder 643 miljoner kronor i avgifter på ett år, framkommer det.

"Hade de istället valt indexfonder med en avgift på 0,3 procent hade summan blivit: 306 miljoner kronor. Därmed betalar spararna idag: 337 miljoner för mycket i avgift till dessa fyra fonder - per år. Hade spararna valt indexfonder med en avgift på 0,2 procent (de finns) så hade spararna istället betalat 204 miljoner kronor i avgifter per år. Det innebär att spararna hade kunnat spara 439 miljoner kronor per år", avslutar hon.
