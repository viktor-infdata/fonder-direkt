---
templateKey: blog-post
title: 'Swedbank Robur: Läglig ökning i Electrolux inför rapport'
date: 2019-02-01T09:48:57.744Z
sponsored: false
featured: false
tags:
  - Swedbank Robur
  - Electrolux
---
STOCKHOLM (Fonder Direkt) Vitvarutillverkaren Electrolux släppte på fredagsmorgonen en helårsrapport som bland annat innehöll bättre vinst än väntat, lättnad i guidningen för 2019 i form av dämpade negativa kostnadseffekter, en avknoppning av affärsområdet Professionella Produkter (meddelades redan på torsdagskvällen), samt en höjd utdelning.

Aktiemarknaden gör på fredagen initialt tummen upp och belönar B-aktien med en uppgång på nära 10 procent.

Utvecklingen kommer lägligt för Swedbank Robur, som i förra veckan flaggade för 5,01 procents ägande i bolaget, och som sedan i april 2018 gradvis ökat sin kapitalandel från 2,22 procent.

Det visar data från Holdings, där det framgår att även AMF Försäkring & Fonder har flyttat fram sina positioner i ägarlistan. AMF har gått från 1,54 procent av kapitalet i juli 2018, till 2,65 procent i dagsläget. Senast i december 2018 registrerades en ökning i aktien.
