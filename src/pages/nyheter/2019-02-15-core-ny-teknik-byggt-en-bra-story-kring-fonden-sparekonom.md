---
templateKey: blog-post
title: 'Core Ny Teknik: "Byggt en bra story kring fonden" - sparekonom'
date: 2019-02-15T09:42:49.536Z
sponsored: false
featured: false
tags:
  - Core Ny Teknik
---
STOCKHOLM (Fonder Direkt) Två viktiga faktorer när en ny fond startas är distributionen, att vara där kunderna är, samt en bra förvaltningsstrategi och en förmåga att kommunicera den.

Det säger Nordnets sparekonom Frida Bratt till Realtid, med anledning av de tidigare Robur-förvaltarna Carl Armfelts och Erik Sprinchorns nya fond Core Ny Teknik, och det faktum att fonden de tre första dygnen drog in 6.500 sparare från Avanza och Nordnet kombinerat. På fredagen två veckor efter lansering hade antalet ägare hos Avanza stigit till 9.919.

"Jag tror att de är på rätt väg. De har byggt en bra story kring den nya fonden", säger Frida Bratt.

Core Ny Teknik är hittills den femte mest nettoköpta fonden på Nordnet i februari, skriver Realtid.

En nyckel för en lyckad fondlansering är enligt Frida Bratt att kunna förklara för spararna varför dessa har anledning att tro att den nya fonden ska kunna överträffa index. Kan man göra det, och även lyckas motivera varför spararen ska betala extra för att uppnå överavkastningen, har man enligt sparekonomen kommit långt. Detta är något många fondbolag misslyckas med, tillägger hon.

Avanzas sparekonom Johanna Kull jämför Core-lanseringen med när Spiltan släppte sin Globalfond Investmentbolag hösten 2016, som drog in nära 6.000 sparare på tre dagar hos Avanza. Ett par år senare är antalet uppe i nära 28.000.
