---
templateKey: blog-post
title: >-
  USA/Kina: Svåra frågor att lösa, men överenskommelse nås senast 2kv - Danske
  Bank
date: 2019-01-29T09:22:39.885Z
sponsored: true
featured: false
tags:
  - Danske Bank
---
STOCKHOLM (Fonder Direkt) En rad besked med potential att påverka marknaden väntas från USA denna vecka, skriver Danske Bank i veckobrevet House view.

Bland annat BNP-siffror på onsdagen, då även centralbanken Federal Reserve lämnar räntebesked. Danske Bank väntar sig en oförändrad styrränta och konstaterar att Feds presskonferens blir viktig.

"Sedan december har Feds tonfall blivit betydligt mjukare till följd av höstens kraftiga börsnedgång, och marknaden kommer att leta efter tecken på hur stor hänsyn Fed tar till marknadssentiment och den senaste tidens svagare makrostatistik", skriver banken.

På onsdagen är det dessutom dags för USA och Kina att i Washington mötas för officiella förhandlingar, för första gången sedan man kom överens om en paus av handelskriget. Danske Bank ser klara incitament för både sidor att nå en lösning: både tillväxten och aktiemarknaden i Kina lider av tullarna, och effekterna börjar även kännas av i USA, där Donald Trump inte vill se en svag ekonomi och aktiemarknad då hans presidentvalskampanj drar igång i höst.

Men bara för att förhandlingsviljan finns där innebär det inte att det blir enkelt att komma överens på samtliga punkter, utan vissa områden är svårare än andra.

"Dit hör Kinas program 'Made in China 2025', skydd av immateriella rättigheter samt påtvingad överföring av teknologi i samband med att utländska företag etablerar sig i Kina, skriver Danske Bank, som dock förväntar sig en överenskommelse senast under andra kvartalet i år.
