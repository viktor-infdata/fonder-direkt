---
templateKey: blog-post
title: 'Saudiarabien: Hedgefond återbetalar 300 mln usd som markering'
date: 2019-03-26T15:43:49.106Z
sponsored: false
featured: false
tags:
  - Pharo Management
---
STOCKHOLM (Fonder Direkt) Den globala hedgefonden Pharo Management har återbetalat 300 miljoner dollar, motsvarande runt 2,8 miljarder kronor, till Saudiarabien i en markering mot mordet på Washington Post-kolumnisten Jamal Khashoggi.



Det rapporterar Bloomberg med hänvisning till anonyma källor, samt skriver Nyhetsbyrån Direkt.



Mordet ledde till att flera storbolag ställde in sin medverkan vid fjolårets upplaga av den investerarkonferens som brukar kallas "Davos i öknen". Längre åtaganden utifrån den då skärpta tonen har dock lyst med sin frånvaro.



Saudiarabien har via centralbanken över 480 miljarder dollar placerade i utländska bolag och fonder. President Donald Trump har vägrat att avbryta några som helst förbindelser och de flesta av de Wall Street-bolag som i oktober tog avstånd från regimen har återupptagit affärerna, skriver nyhetsbyrån.



Hedgefonden, som anses vara en av världens mest inflytelserika hedgefonder, betalade tillbaka samtliga medel som förvaltats för Saudiarabiens centralbanks räkning i december för att upprätthålla de principer och riktlinjer som gjorts gällande i fonden, enligt Bloombergs källor.



Jamal Khashoggi mördades i Saudiarabiens konsulat i Istanbul den 2 oktober, efter att ha haft för avsikt att skaffa dokument inför sitt giftermål.



Mordet, som erkänts av Saudiarabien, misstänks ha beordrats av landets administrative ledare, kronprins Mohammed bin Salman. Han har dock förnekat inblandning och pekat ut ett antal av sina säkerhetsvakter, varav flera har dömts till döden, enligt Nyhetsbyrån Direkt.



Pharo Management förvaltar omkring 10 miljarder dollar från sina kontor i London, New York och Hongkong, framgår på dess hemsida. Förvaltaren har ett fokus på tillväxtmarknader och är specialiserad på valuta, statskrediter och räntemarknader.
