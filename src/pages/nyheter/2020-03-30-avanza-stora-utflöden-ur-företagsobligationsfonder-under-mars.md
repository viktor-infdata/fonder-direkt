---
templateKey: blog-post
title: 'Avanza: Stora utflöden ur företagsobligationsfonder under mars'
date: 2020-03-30T08:10:17.766Z
sponsored: false
featured: false
tags:
  - Avanza
---
STOCKHOLM (Fonder Direkt) Börsen har bjudit på en extrem turbulens den senaste tiden och Avanzas sparare har sålt av företagsobligationsfonder under mars.

Det framgår av ett pressmeddelande.

"Turbulensen på marknaden har varit extrem och senaste veckorna har vi fått uppleva såväl historiens snabbaste börskrasch som återhämtning. Senaste veckans starka börs ska emellertid inte tas som en given signal att det nu vänt, enskilda dagar med ordentliga uppstudsar är snarare ett klassiskt mönster i tider av börsoro. Den snabba nedgången oroade fondspararna, som gjort de största försäljningarna på flera år. Försäljningarna är breda, köpen få och spararna ökar istället på andelen kontanter i portföljen", säger Johanna Kull, sparekonom Avanza.

Avanzas sparare gör 4,5 fondaffärer per fondkund i mars. Det är 22 procent fler än i fjol, visar statistik från 596 800 fondkunder hos Avanza.

"Företagsobligationsfonder har pressats hårt i den senaste tidens marknadsoro, som fått den svenska företagsobligationsmarknaden att i princip frysa till is. Det, tillsammans med stora utflöden från i princip alla företagsobligationsfonder, har lett till att flera av fonderna fått stänga tillfälligt då en korrekt prissättning inte kunnat göras. En olycklig men sannolikt ofrånkomlig situation, då kvarvarande fondsparare annars skulle få ta en orimligt hög nota", kommenterar Johanna Kull.

<!--StartFragment-->

| **Mest köpta**         | **Mest sålda**            |
| ---------------------- | ------------------------- |
| Korträntefonder (USD)  | Företagsobligationsfonder |
| Korträntefonder (Euro) | Sverigefonder             |
|                        | Globalfonder              |
|                        | Teknikfonder              |
|                        | Fastighetsfonder          |

*Mest köpta och sålda fonderna under mars hos Avanza. (Källa: Avanza)*

<!--EndFragment-->

Bland aktiefonder är det de stora Sverige- och globalfonderna som sett störst utflöden, men även senaste årets vinnare teknik- och fastighetsfonder säljs av på bred front.

De enda fonderna som köps är korträntefonder noterade i dollar och euro.

"Den svenska kronan brukar tappa mot stora världsvalutor i tider av marknadsoro och så även denna gång. Inflödena i korträntefonder noterade i utländska valutor, tyder på att spararna tror att kronan kommer fortsätta att försvagas", resonerar sparekonomen.