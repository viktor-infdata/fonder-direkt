---
templateKey: blog-post
title: 'Fonder: Avanza-kunder fortsätter nettoköpa aktiefonder'
date: 2019-03-28T08:11:41.939Z
sponsored: false
featured: false
tags:
  - Avanza
---
STOCKHOLM (Fonder Direkt) Avanzas kunder har gjort 2,9 fondbyten i genomsnitt under mars, vilket är 7 procent fler än under samma månad förra året, enligt ett pressmeddelande.



"Efter en rekordstark start på året har börshumöret i mars varit mer tudelat. Den negativa vågskålen med konjunkturoro, ett oklart brexitläge och sega handelsförhandlingar har dock vägts upp av dämpade ränteförväntningar och Stockholmsbörsen har utvecklats i sidled. Privatspararnas humör är fortsatt gott och de nettoköper aktiefonder för tredje månaden i rad", säger Avanzas sparekonom Johanna Kull.



Globalfonder tar täten som månadens mest köpta fondkategori, något som enligt Johanna Kull är helt naturligt då globalfonder är den bredaste fondtypen och ofta utgör basen i ett månadssparande.



Vidare har blandfonder tagit sig in på topplistan över mest köpta fonder hos Avanza.



"Intresset för blandfonder har ökat markant efter årets starka börsstart. Blandfonder får ofta kritik för att ha en alldeles för hög prislapp, men det finns billigare alternativ och det är i synnerhet dessa som spararna vänder sig till. Fyra av de fem mest köpta blandfonderna har en förvaltningsavgift under 0,5 procent", förklarar Johanna Kull.



På säljsidan märks Brasilien- och Latinamerikafonder. Johanna Kull konstaterar att de "svängiga Brasilienfonderna" har stigit nära 50 procent på ett halvår, och anser det vara helt enligt skolboken att spararna då minskar och balanserar om i portföljerna.



Mest köpta respektive sålda fonder hos Avanza i mars:

```
Köpta                       Sålda                              
Globalfonder                Brasilienfonder                    
Teknikfonder                Europafonder                       
Företagsobligationsfonder   Sverigefonder                      
Asienfonder                 Läkemedelsfonder                   
Blandfonder                 Latinamerikafonder
```
