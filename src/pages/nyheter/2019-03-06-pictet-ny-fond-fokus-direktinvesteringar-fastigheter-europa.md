---
templateKey: blog-post
title: 'Pictet: Ny fond, fokus direktinvesteringar fastigheter Europa'
date: 2019-03-06T15:49:28.184Z
sponsored: false
featured: false
tags:
  - Pictet
---
STOCKHOLM (Fonder Direkt) Pictet Alternative Advisors lanserar en fond med inriktningen direktinvesteringar i europeiska fastigheter, som kommer vara tillgänglig för professionella investerare.



Det framgår av ett pressmeddelande.



Fondens investeringar ska ske i europeiska fastighetstillgångar samt i företag kopplade till fastighetssektorn med verksamhet inom exempelvis kontor, bostäder (inklusive studentbostäder), äldreboenden och lättare industri, enligt Pictet.



Fokus kommer att ligga på fastighetsmarknadens medelstora segment och strategiskt utvalda städer i västra Europa.



Förvaltningsteamet består av 14 personer, där Zsolt Kohalmi (som ansluter från Starwood Capital) får en ledande roll. Förvaltningen drar nytta av lokala landschefer på sex kontor i Storbritannien, Tyskland, Spanien, Luxemburg, Sverige och Schweiz, skriver Pictet.



"Volatilitet på vissa europeiska marknader över de kommande åren, exempelvis i Storbritannien till följd av brexit, kommer leda till en uppsjö av möjligheter vad gäller ingångsnivåer. Därför är den lokala närvaron på våra sex kontor så viktig för att få 'första tjing' på transaktioner", säger Zsolt Kohalmi.



Europeiska fastigheter uppges på riskjusterad basis fortsatt vara en tilltalande investeringsmöjlighet, och de fundamentala förutsättningarna är intressanta, enligt Zsolt Kohalmi.
