---
templateKey: blog-post
title: 'Jupiter European Growth: +2,9% i jan, motståndskraftig portfölj '
date: 2020-02-19T15:47:05.753Z
sponsored: false
featured: false
tags:
  - Jupiter AM
---
STOCKHOLM (Fonder Direkt) Aktiefonden Jupiter European Growth steg med 2,9 procent i januari, vilket var betydligt bättre än fondens jämförelseindex (FTSE World Europe) som backade 1,3 procent (bägge i fondens basvaluta euro). Sett till svenska kronor avancerade fonden 4,6 procent under årets första månad.

Det framgår av en månadskommentar från förvaltarparet Mark Nichols och Mark Heslop, som tog över rodret för Jupiter European Growth den 1 oktober 2019.

![](/img/european.PNG)

*Källa: Jupiter Asset Management*

**Positiv avkastning trots svårt marknadsläge**

Europeiska aktiemarknader inledde året starkt, men fick en ordentlig törn när coronaviruset bröt ut. Förvaltarna lyfter att hälsovårdssektorn klarade sig relativt väl, medan mer cykliska sektorer samt energisektorn drabbades ordentligt, något som de påpekar inte påverkade portföljen då de inte tenderar att investera inom de områdena.

"Trots marknadsläget under månaden levererade fonden en positiv avkastning under en månad då marknadsavkastningen var negativ", skildrar förvaltarduon.

Bland positiva bidragsgivare nämner förvaltarna Biomérieux, Relx, Dassault Systemes, Novo Nordisk, Edenred, Deutsche Boerse, Ubisoft Entertainment, Davide Campari-Milano och Knorr-Bremse.

Vad gäller Biomérieux, specialiserat på in vitro-diagnostik, meddelar förvaltarna att bolaget lämnade in en uppsjö av förbättrade tester för ett större utbud av luftvägs- och blodburna infektionssjukdomspatogener till FDA under januari. Förvaltarna valde att sälja av en del av portföljens innehav i bolaget då aktiekursen drog iväg, framkommer det.

De lyfte även fram Relx, som förvärvade amerikanska ID Analytics, ett förvärv som Mark Nichols och Mark Heslop menar bör passa bra ihop med bolagets risk- och affärsanalysavdelning.

Intresset för danska diabetesläkemedelsbolaget Novo Nordisk fick även det en uppskjuts sedan bolaget lanserat en oral version av dess semaglutid som används vid typ 2 diabetes, skriver Mark Nichols och Mark Heslop.

**Atlas Copco sänke efter kvartalsrapport**

Atlas Copco, som är en av fondens nya innehav sedan förvaltarduon tog över portföljen, var månadens största sänke.

"Största negativa bidragsgivaren var svenska verkstadsbolaget Atlas Copco som föll 10 procent efter sin rapport som aviserade om ett ordertapp från fordonssektorn och färre större vakuumpumporders från Kina", skriver förvaltarduon.

De påpekar dock att aktien återhämtade större delen av tappet vid början av februari och att de anser att bolaget verkar hantera en industriell avmattning effektivt.

**Innehav inte immuna mot corona-utbrottet**

Hittills menar förvaltarna att deras bolag endast har haft en begränsad exponering mot potentiella coronavirus-effekter och de inväntar rapportsäsongen för att få en bättre översikt över potentiella framtida effekter.

"Då våra europeiska tillväxtinnehav har en global närvaro förväntar vi oss inte att vara immuna mot den akuta ekonomiska nedtrappningen som virusutbrottet orsakar", resonerar de och ger exemplet Amadeus, som får en liten avgift för varje flygplansstol som säljs, och direkt blir påverkad av det minskade antalet resenärer samt flygningar till Asien.

Utöver detta nämns även Pernod Richards, som bland annat säljer whiskey, som har 10 procent av sin försäljning i Kina.

"Vi är inte oroliga, varumärkena är starka, affärsmodellen är motståndskraftig och konsumenterna kommer att komma tillbaka", resonerar förvaltarduon.

Mark Nichols och Mark Heslop meddelar att man som investerare ska förvänta sig att deras investeringsfilosofi kommer att vara oförändrad, där de letar efter bolag som har strukturell tillväxt, och som även har uthålliga konkurrensfördelar. Särskilt är de på jakt efter det lilla antal enastående bolag, som med sin förmåga att återinvestera kassaflödena internt till hållbart höga avkastningsnivåer, sannolikt kommer att leverera attraktiva tillväxttakter.
