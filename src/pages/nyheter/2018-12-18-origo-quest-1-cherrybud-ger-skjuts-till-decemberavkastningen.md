---
templateKey: blog-post
title: 'Origo Quest 1: Cherrybud ger skjuts till decemberavkastningen'
date: 2018-12-18T10:24:14.302Z
sponsored: false
featured: false
tags:
  - Origo
---
STOCKHOLM (Fonder Direkt) Gamblingbolaget Cherry har mottagit ett kontantbud värderat till cirka 9,2 miljarder kronor, motsvarande 87 kronor per aktie.

Det framgår av ett pressmeddelande, där konsortiet European Entertainment Intressenter uppges vara den förvärvande parten. Kortsortiet består av Bridgepoint Europe VI Fund, Prunus Avium, Klein Group, Audere est Facere, Pontus Lindwall, Berkay Reyhan och Can Yilanlioglu, som sammantaget äger cirka 47,4 procent av kapitalet och 37,9 procent av rösterna i Cherry.

Vidare framgår att Cherrys oberoende budkommitté rekommenderar aktieägarna att acceptera erbjudandet, baserat på bland annat ett utlåtande från KPMG om skäligheten av budet.

Lång/kort-aktiefonden Origo Quest 1 är den fond att dra störst nytta av budet, som innebär en premie om 20 procent jämfört med Cherrys stängningskurs på måndagen. Fonden har 12,9 procent av kapitalet placerat i bolaget och aktien är det största innehavet, enligt Origo Quests senaste månadsrapport. Fonden har under hösten via ett öppet brev till Cherrys styrelse uttryckt en önskan om att bolaget ska knoppa av och särnotera sitt spelutvecklingsbolag Yggdrasil. I sitt senaste månadsbrev skriver fonden:

"Cherry fortsätter att leverera hög avkastning på investerat kapital. Vi håller fast vid vår ambition att uppmuntra styrelsen till att särnotera Yggdrasil."

Går budet igenom alla sedvanliga procedurer blir det alltså ingen särnotering av Yggdrasil, utan istället ännu ett utköp på kort tid inom den svenska spelsektorn, då speloperatören MRG är i färd att förvärvas av William Hill.

Övriga fonder med innehav i Cherry inkluderar Alfred Berg Nordic Equity Momentum, som har 2,8 procent av kapitalet i aktien, samt Consensus Småbolag med 1,6 procent, enligt Morningstardata.
