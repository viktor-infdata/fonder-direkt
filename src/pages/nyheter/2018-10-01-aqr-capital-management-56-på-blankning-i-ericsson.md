---
templateKey: blog-post
title: 'AQR Capital Management: -56% på blankning i Ericsson'
date: 2018-10-01T15:45:08.451Z
sponsored: false
featured: false
tags:
  - AQR
---
STOCKHOLM (Fonder Direkt) Att blankning kan bli en dyr affär är ingen nyhet, något som tydliggörs av hedgefondförvaltaren AQR Capital Managements korta position i Ericsson. Data från ägardatatjänsten Holdings visar att hedgefonden, med ett genomsnittligt försäljningsvärde om 51,1 kronor per aktie i Ericsson, för tillfället ligger minus 55,7 procent på sin investering.

AQR:s övriga korta positioner på Stockholmsbörsen utgörs av Tele2, Getinge, Handelsbanken, Atlas Copco samt Millicom, och den totala värdeutvecklingen för denna portfölj är i dagsläget -15,1 procent. Innehaven i Getinge och Handelsbanken noterar plus, medan övriga för tillfället parkerar sig på hedgefondens minuskonto, och där Ericsson sticker ut negativt. Observera att endast korta positioner överstigande 0,5 procent av bolagens kapital finns registrerade och därmed är medräknade.

AQR Capital Management är Stockholmsbörsens enskilt största blankare och innehar korta positioner till ett sammanlagt värde av knappt 11 miljarder kronor. Tvåa på listan är hedgefondförvaltaren Marshall Wace LLP, med drygt 10 miljarder kronor i blankat kapital. Det gör dessa två aktörer till Stockholmsbörsens överlägset största blankare, då Pelham Long Short Master Fund Limited är trea med knappt 2 miljarder kronor.
