---
templateKey: blog-post
title: 'SEB Investment Management: Sålt ca 1/3 av Swedbankinnehav'
date: 2019-03-07T09:24:38.263Z
sponsored: false
featured: false
tags:
  - SEB Investment Management
  - Swedbank
---
STOCKHOLM (Fonder Direkt) I februari, då Swedbank på allvar drogs in i den omfattande penningtvättshärvan i Baltikum, valde vissa av bankens större ägare att justera sina innehav.



Det framgår av data från ägardatatjänsten Holdings, uppdaterad den 28 februari, och har rapporterats av Nyhetsbyrån Direkt.



Bland de som under månaden minskade sitt ägande finns SEB Investment Management, som sålde drygt 7,3 miljoner Swedbankaktier - omkring en tredjedel av innehavet. Även amerikanska Blackrock, stor inom indexförvaltning, minskade. Kapitalförvaltaren sålde en sjättedel av sitt Swedbankinnehav, motsvarande drygt 4,6 miljoner aktier.



I motsatt riktning gick kunderna hos Avanza och Nordnet. Avanzakunderna ökade under månaden sina samlade Swedbankinnehav med 70 procent till drygt 4,6 miljoner aktier, medan Nordnets kunder ökade med hela 83 procent till 1,55 miljoner Swedbankaktier.



Även norska Oljefonden passade på att handla - fonden nettoköpte cirka 1,5 miljoner aktier i den svenska storbanken.



Den 20 februari presenterade Sveriges Television uppgifterna om penningtvätt i Swedbanks baltiska verksamhet. Knappt en vecka senare rapporterade Dagens Nyheter att några storägare hade fått information från Swedbank om SVT:s granskning innan publiceringen.



Exakt när under februari ovan nämnda ägarförändringar genomfördes framgår inte av statistiken.
