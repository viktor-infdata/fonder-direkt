---
templateKey: blog-post
title: 'Rhenman Healthcare Equity L/S: Intresset för bioteknik tillbaka'
date: 2019-03-08T11:47:26.403Z
sponsored: true
featured: false
tags:
  - Rhenman & Partners
---
STOCKHOLM (Fonder Direkt) Informationsteknologi och Nasdaq har fortsatt leda uppgångarna, men intresset för marknader utanför USA har stigit kraftigt jämfört med förra året. Det skriver sektorhedgefonden Rhenman Healthcare Equity L/S i en månadskommentar avseende februari.



"En förhållandevis bra rapportsäsong, minskad oro över politiska förvecklingar och återhållsamma centralbanker bidrog till ett fortsatt gott investerarklimat under månaden", skriver Rhenman Healthcare Equity L/S.



Rhenman Healthcare Equity L/S är en global hedgefond med fokus på hälso- och sjukvårdssektorn. Fondförvaltarna skriver i sin kommentar att alla undersektorer stigit under månaden, men sällanköpsvaror och hälso- och sjukvårdsbolag har noterat relativt sett något mindre uppgångar. Rhenman Healthcare Equity L/S rapporterar en uppgång på 2,5 procent för fondens huvudklass IC1 (EUR) och 3,7 procent för den svenska andelsklassen RC1 (SEK). Fondens jämförelseindex (3 mån Euribor EUR) presterade 0,0 procent under samma period.



**_Lovande fas III-resultat_**



Under februari har innehavet Horizon Pharma bidragit starkt till uppgången. Fondens förvaltare, Henrik Rhenman och Susanna Urdmark, skriver att Horizon Pharma fick ett genombrott i och med goda resultat i fas III-studien för sin läkemedelskandidat för behandling av glosögdhet orsakad av sköldkörtelsjukdom. Horizon Pharmas läkemedel kan bli den första effektiva behandlingsmetoden förutom kirurgi, och aktien steg därför kraftigt på nyheten, skriver förvaltarparet.



Även Spark Therapeutics, som arbetar bland annat inom genterapi, har bidragit till månadens uppgång. Bolaget fick ett förvärvsbud från Roche motsvarande 122 procent premie, skriver fondförvaltarna.



**_Politik sänker kursen_**



Amerikansk politik har påverkat innehavet i Cigna, skriver förvaltarna. I linje med andra amerikanska sjukförsäkringsbolag föll aktien när Demokraterna la fram förslag på ett helstatligt sjukförsäkringssystem. Att det faktiskt kommer att genomföras ser Rhenman Healthcare Equity L/S dock som osannolikt.



"Inget tyder på att någon stor reform kan nå majoritet även om Demokraterna vinner nästa val. Det skulle kräva en demokratisk jordskredsseger och ett genomförbart förslag", förutspår Henrik Rhenman och Susanna Urdmark.



I närliggande bransch har den amerikanska apotekskedjan Diplomat Pharmacy fallit kraftigt sedan de återkallade sina prognoser för 2019, meddelar fondbolaget.



**_Ljusa utsikter för branschen_**



Under 2019 har Rhenman Healthcare Equity L/S hittills stigit drygt 17 procent (huvudklass) respektive 21 procent (svensk andelsklass). Rhenman Healthcare Equity L/S tror att årets starka inledning talar för ett generellt starkt år. Därtill menar fondförvaltarna att investerarnas intresse för bioteknik är tillbaka. Bortsett från utgången av det amerikanska valet 2020, menar Rhenman Healthcare Equity L/S att det inte finns några större orosmoln för investerare i den globala hälso- och sjukvårdssektorn framöver.



Fondens fem största aktieinnehav vid utgången av februari var Cigna Corp Reg, Roche Holding Ltd Pref, United Health Group Inc, Horizon Pharma Plc och Medtronic Plc Reg.
