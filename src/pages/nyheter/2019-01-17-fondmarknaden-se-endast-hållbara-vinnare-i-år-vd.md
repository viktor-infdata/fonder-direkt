---
templateKey: blog-post
title: 'Fondmarknaden.se: Endast hållbara vinnare i år - vd'
date: 2019-01-17T16:15:54.056Z
sponsored: true
featured: false
tags:
  - Fondmarknaden.se
---
STOCKHOLM (Fonder Direkt) Fondhandelsplatsen Fondmarknaden.se utsåg i veckan årets fonder 2018 i en rad olika kategorier. I samband med det fick Fonder Direkt en pratstund med vd:n Mikael Tjäder för att höra mer om utmärkelserna, vilka slags fonder som fungerade väl förra året, och givetvis om framtiden.

![Mikael Tjäder. (Källa: Fondmarknaden.se)](/img/fondmarknaden17jan.png)

<span class="image-caption">Mikael Tjäder. (Källa: Fondmarknaden.se)</span>

**Det här är trettonde året i rad som Fondmarknaden.se utser "Årets fonder". Vad är det stora värdet och syftet med utmärkelserna?**

"Syftet är att samla företrädare för branschen och att i detta forum lyfta fram fondbolag och dess förvaltare, som under det gångna året men också sett över tid levererat riktigt bra, riskjusterad avkastning till sina kunder. Vi vill också belysa de många olika kategorier som finns samt speciellt lyfta fram någon nyetablerad aktör eller fond. Nytt för i år och mycket viktigt är att belysa att alla vinnare, i de olika kategorierna, har en hållbar inriktning i sin förvaltning. Just den hållbara aspekten är något som vi inom Fondmarknaden.se i allt högre grad vill fokusera på."

**Ser du någon trend vad gäller de aktiefonder som trots ett surt börsår lyckades ge en positiv avkastning 2018?**

"De som lyckades under det gångna året var fonder inriktade mot smalare nischer som exempelvis fastigheter eller läkemedel. Till exempel har breda svenska, aktivt förvaltade fonder lyst med sin frånvaro bland de som skapat positiv avkastning. Det som också slår mig när jag går igenom förra årets vinnare och förlorare är hur många av hedgefonderna som inte lyckas leverera avkastning. Detta trots att ett år som 2018 är just det år man som investerare behöver avkastning från detta tillgångsslag."

**Hur ser du på de nya premiepensionsreglerna som bland annat innebär att minst 500 miljoner kronor av en fonds kapital måste vara investerade utanför PPM:s fondtorg?**

"Generellt så fanns ett behov av en översyn av regelverket. Däremot så tycker jag beloppsgränsen är något märklig då volym i termer av förvaltat kapital inte spelar någon roll för kvaliteten i förvaltningen. Man kan fråga sig vad myndigheten grundar sitt belopp på - varför just 500 miljoner kronor?"

**Skulle du säga att det här kan leda till ett bakslag för valmöjligheterna på den svenska fondmarknaden framöver?**

"Ja, helt klart. Att vi ser en konsolidering och sammanslagning av fonder och fondbolag som ett resultat av det nya regelverket är naturligt. Resultatet av detta är att valmöjligheterna kommer att bli färre vilket ju givetvis är negativt. Det nya regelverket gör det betydligt svårare för nya fondbolag att etablera sig på marknaden, där möjligheten att nå kapital via PPM har varit en positiv pusselbit då man skall besluta sig för att etablera en ny verksamhet."

**2019 har inlett i dur för riskfyllda tillgångar. Tror du att det kan hålla i sig i takt med att makrofrågor reds ut, eller bör man som sparare inta en försiktig position?**

"Avslutningen av 2018 var en överreaktion enligt min mening. Den nuvarande sättningen under fjärde kvartalet har gjort att värderingarna kommit ned ordentligt. Visst kommer vi att få se en lugnare vinstutveckling i företagen, men inte så stor som marknaden prisar in. För den långsiktige har senaste tidens korrektion inneburit köplägen. Vi tror inte att detta är början på en större korrektion eller att den globala tillväxten skulle bytas mot en recession, trots överhängande geopolitiska risker så som exempelvis handelskrig och brexit."

**Vad är fördelen med att som kund välja er handelsplattform för sitt fondsparande?**

"Förutom att ha marknadens bredaste utbud så är vårt fokus helt och hållet på fonder. Det är det vi kan och det är så vi vill profilera oss gentemot våra kunder. Fondmarknaden.se är helt produktneutral utan egna produkter och det är du som sparare som i slutändan väljer vad du vill investera i. Vi kan givetvis guida dig mot bra fonder genom våra olika sökverktyg men vi verkar idag utan särintressen mot vara sig fondbolag eller banker."

**Vad är det långsiktiga målet med Fondmarknaden.se?**

"Vi på Fondmarknaden.se skall fortsätta att vara Sveriges största och bredaste handelsplats för fonder. Vi kommer fortsätta vår resa med att utifrån ett tydligt hållbarhetsfokus förmedla fondaffärer. Hos oss skall våra kunder på ett enkelt och begripligt sätt kunna hitta hållbara, aktivt förvaltade fonder med högsta kvalitet."
