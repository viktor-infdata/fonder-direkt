---
templateKey: blog-post
title: 'Vitec: Didner & Gerge, Cliens samt SHB Fonder bland tecknarna i RE'
date: 2018-11-30T14:28:57.366Z
sponsored: false
featured: false
tags:
  - Didner & Gerge
  - Handelsbanken
  - Creades
---
STOCKHOLM (Fonder Direkt) På torsdagen blev det känt att programvarubolaget Vitec beslutat att ta in 198 miljoner kronor i en riktad emission, till kursen 79 kronor per aktie. Tecknare i emissionen är Cliens Kapitalförvaltning, Creades, Didner & Gerge Fonder, Grenspecialisten Förvaltning, Handelsbanken Fonder och OstVast Capital.

Kapitaltillskottet ska användas till att finansiera förvärv av företag, inkråm, produkträttigheter eller andra objekt som kompletterar verksamheten, och möjliggöra en högre takt av investeringar i utvecklingen av bolaget, enligt ett pressmeddelande från bolaget.

Didner & Gerge är sedan tidigare Vitecs största ägare, med 6,2 procent av kapitalet innan emissionen, enligt statistik från ägardatatjänsten Holdings, som visar att det är småbolagsfonden som sitter på innehavet. Även Cliens återfinns sedan innan emissionen i ägarlistan, på en artonde plats, med fonden Cliens Småbolag. Handelsbanken Fonder saknas i ägarlistan. Dock återfinns Xact Fonder, som förvaltar Handelsbankens indexfonder samt erbjuder börshandlade fonder, på plats 26. Både Handelsbanken Fonder och Xact ägs av Svenska Handelsbanken AB. Gällande Vitec ägs aktierna av Handelsbankens indexfonder Sverigefond Index, Sverige Index Criteria samt Norden Index Criteria.
