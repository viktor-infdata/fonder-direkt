---
templateKey: blog-post
title: 'Fonder: En del ETF:er avlistas på Nasdaq'
date: 2020-01-22T14:39:34.919Z
sponsored: false
featured: false
tags:
  - Fonder
---
STOCKHOLM (Fonder Direkt) Vid månadsskiftet är det slut på att handla med Xtrackers på svenska börsen. Fondbolaget DWS (Deutsche Asset Management) har meddelat att 21 stycken börshandlade fonder som i dag erbjuds på Nasdaq OMX under namnet Xtrackers avnoteras den 31 januari, det skriver tidningen Privata Affärer.

Det innebär att sista handelsdag på Nasdaq OMX blir torsdagen den 30 januari. Fondbolaget har via pressmeddelande meddelat att anledningen till avnoteringen är för låg omsättning i produkterna, framkommer det.

"Vi skickade den 17 januari ut meddelande till alla andelsägare av de ETF:er som kommer att avnoteras från Stockholmsbörsen, där vi hänvisar till den information DWS publicerat på sin hemsida angående avnoteringen, samt hur vi avser hantera denna ur ett kundperspektiv", kommenterar Johan Tidestad, kommunikationschef på Nordnet.

Nordnet konverterar vid månadsskiftet sina kunders Xtrackers till den tyska börsen Xetra där ETF:erna fortsatt kommer att vara noterade, meddelar han.

"Det innebär att man som kund hos Nordnet kan ha kvar sina Xtrackers ETF:er i sin depå, samt handla med dem elektroniskt via vår hemsida precis som i dag. Förutom Xtrackers erbjuder Nordnet handel i över 1 500 andra ETF:er på tyska börsen Xetra", säger Johan Tidestad.

Avanzas kunder kommer även de att ha möjlighet att konvertera sina innehav om de finns i vanliga aktie- eller fondkonton eller investeringssparkonton.

"Kunder som har innehav på pensionskonton eller kapitalförsäkring kommer däremot att få sitt innehav sålt", säger Johanna Kull, sparekonom på Avanza.

Avanza har meddelat sina kunder att de har två alternativ, varav det första är att sälja sina ETF:er från Xtrackers senast den 30 januari. De som inte då har sålt får därefter erbjudande om att konvertera till den tyska marknaden.

Konverteringserbjudandet från Avanza skickas sannolikt ut under första veckan i februari. Det innebär att det kommer att ta minst ett par veckor för Avanzas kunder att kunna sälja av sina innehav av Xtrackers.

Avanza-kunder som missar att agera på konverteringserbjudandet ska enligt uppgifter från Avanza kunna konvertera sina innehav senare, men då tillkommer en avgift på 1.500 kr per innehav.
