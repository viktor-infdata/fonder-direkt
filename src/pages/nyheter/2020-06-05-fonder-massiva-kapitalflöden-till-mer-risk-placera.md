---
templateKey: blog-post
title: "Fonder: Massiva kapitalflöden till mer risk - Placera"
date: 2020-06-05T13:22:04.954Z
sponsored: false
featured: false
tags:
  - Fonder
---
STOCKHOLM (Fonder Direkt) Extrema tider skapar extrema flöden - det visar den amerikanska investmentbanken BofA Securities senaste flödesrapport. Det skriver Pär Ståhl, fondredaktör på Placera, i en fondkommentar.

Den amerikanska dollarn var bara en säker hamn i mars. Den senaste veckan har det varit massiva nettoutflöden från amerikanska penningmarknadsfonder som är en säker dollarplacering. Det har också sålts av statspapper i stor skala den senaste veckan. Det kapitalet har rört sig till mer riskfyllda obligationer, aktier och guld.

I år har det varit enorma inflöden till amerikanska penningmarknadsplaceringar i dollar. Man kan lite slarvigt säga att det kapitalet är på sidlinjen och avbytarbänken. När investerarna vill få avkastning och öka risken med det kapitalet blir det stor effekt, skriver Pär Ståhl.

"Det är med intresse jag ser fram emot om årets vändning på världens börser är ett bear market rally. Och om det kommer att kvala in på världens genom tiderna starkaste bear market rally, och hur många dagar det ska orka hålla ut", meddelar han.

Högriskobligationer (High Yield) såg det näst största veckoinflödet någonsin den senaste veckan. Det var bara i mitten på april det var större inflöden. Mindre riskfyllda företagsobligationer (Investment Grade) hade i veckan det största inflödet av kapital någonsin.

Men investerarna har också börjat köpa mer riskfyllda tillväxtmarknadsobligationer den senaste veckan. Det är det största nettoinflödet sedan början på februari och en stor skillnad från de senaste månadernas ständiga utflöden.

Kapitalflödet till aktier har varit tydligt den senaste veckan. Men investerarna har fortfarande inte börjat investera brett i tillväxtmarknadsaktier, det var sextonde veckan i rad med nettoutflöden. Men storleken var mindre än tidigare veckor. Tillväxtmarknadsobligationer är kanske ett första steg före aktier på de mer riskfyllda marknaderna.

Amerikanska aktier fortsätter att vara väldigt populära med fortsatta inflöden till tillväxtbolag inom teknik och hälsovård, men flödet är mindre än tidigare veckor. Nu har investerarna satt sig på köpknappen för mer traditionella värdeaktier som banker och energibolag. Det är tydligt att alla sektorer hade nettoinflöde av kapital, vilket indikerar en bred uppgång.

Efter åtta veckor av stora utflöden från europeiska aktier bjöd den senaste veckan på nytt inflöde av kapital. Europa bjuder traditionsenligt på många stora värdebolag som sannolikt nu börjar attrahera investera kollektivet med aptitliga värderingar.

Man ska inte glömma bort att oljepriset letat sig upp mot 40 dollar fatet, vilket sannolikt ligger bakom inflödet till oljebörsen nummer ett - Moskva - under veckan.