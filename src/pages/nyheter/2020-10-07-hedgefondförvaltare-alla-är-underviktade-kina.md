---
templateKey: blog-post
title: 'Hedgefondförvaltare: "Alla" är underviktade Kina'
date: 2020-10-07T14:59:46.598Z
sponsored: false
featured: false
tags:
  - Fonder
---
STOCKHOLM (Fonder Direkt) I dagsläget är "alla" stora investerare underviktade mot Kina, men ett välbalanserat investerande i landet kan ge positiva resultat. Det skriver Nyhetsbyrån Direkt.

"Jag tror att nästan alla är underviktade mot Kina om man tittar på något benchmark relativt globalt marknadsvärde. /…/ Den första åtgärden är att få exponering mot Kina i en diversifierad portfölj", säger hedgefonden Bridgewaters grundare Ray Dalio till CNBC, enligt Markets Insider.

"Vår inställning, vi kallar den 'allvädersinställning', är att det finns en särskild balans där man når stabilitet utan att sänka den väntade avkastningen", sade han på onsdagen.

Ray Dalio tror bland annat att den kinesiska valutan kommer att få en utökad användning internationellt då dollarn försvagas.

"Man kommer att se mer av internationalisering av yuanen och det är en naturlig konsekvens, eftersom dollarn och de stora reservvalutorna har utmaningar", sade han vidare.

Kinesiska aktieindex har de senaste månaderna avancerat, med stöd av landets återhämtning efter tidigare nedstängning, orsakad av pandemin covid-19.