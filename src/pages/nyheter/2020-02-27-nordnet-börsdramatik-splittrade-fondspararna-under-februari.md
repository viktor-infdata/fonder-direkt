---
templateKey: blog-post
title: 'Nordnet: Börsdramatik splittrade fondspararna under februari'
date: 2020-02-27T08:02:29.012Z
sponsored: false
featured: false
tags:
  - Nordnet
---
STOCKHOLM (Fonder Direkt) Trots att coronaskräcken fick många sparare att trycka på säljknappen under februari var det många som såg köpläge, medan andra fortsatte att månadsspara som vanligt.

Det framgår av ett pressmeddelande från nätbanken, där Nordnet rapporterar om februariaktiviteten för deras kunder i Sverige.

"Dramatiken splittrar fondspararna", kommenterar Nordnets sparekonom Frida Bratt i pressmeddelandet.

"Börsen tycktes under flera veckor vara gjord av teflon - negativa nyheter fick knappt någon effekt alls. Det fick spararna att handla tillväxtmarknadsfonder - Länsförsäkringar Tillväxtmarknad Index är exempelvis månadens näst mest nettoköpta fond. Att en tillväxtmarknadsfond hamnar så högt upp i toppen är en ovanlig syn", tillägger hon.

Frida Bratt lyfter även hur coronaskräcken på några dagar i slutet av månaden raderade ut hela årets uppgång. Statistik från Nordnet visar dock att fondköpen präglades av optimism under större delen av månaden.

Parallellt med köpen i tillväxtmarknadsfonder klättrade även en räntefond rejält i popularitet bland Nordnets fondkunder.

"Redan innan coronaviruset på allvar satte skräck i börsen med start den 24 februari fanns det många sparare som oroades av de stora uppgångarna, och därför valde att komplettera med räntefonder. Men under de mest blodröda dagarna såg vi också fortsatta köp i breda globalfonder", skriver Frida Bratt.

Noterbart enligt sparekonomen var även de fortsatt stora köpen i Länsförsäkringar Fastighetsfond, trots att fastighetssektorn har en exceptionell uppgång bakom sig.

"Länsförsäkringar Fastighetsfond har växt sig enormt stor och antalet ägare i den har ökat med inte mindre än 160 procent bara det senaste året. Köpen i den fortsatte faktiskt också under de blodröda dagar som coronaskräcken orsakade", säger Frida Bratt.



<!--StartFragment-->

| **Mest köpta**                         | **Mest sålda**                        |
| -------------------------------------- | ------------------------------------- |
| Spiltan Aktiefond Investmentbolag      | God Fond Sverige och Världen          |
| Länsförsäkringar Tillväxtmarknad Index | Skagen Global                         |
| Länsförsäkringar Global Index          | HB Realräntefond                      |
| Spiltan Räntefond Sverige              | Norron Alpha                          |
| Robur Access Asien                     | Didner och Gerge Aktiefond Sverige    |
| Core Ny Teknik                         | Handelsbanken Brasilien               |
| Länsförsäkringar Fastighetsfond        | Skagen Kontiki                        |
| DNB Global Indeks                      | Franklin Global Listed Infrastructure |
| Spiltan Globalfond Investmentbolag     | Skagen Insight                        |
| Proethos Fond                          | Gladiator                             |



<!--EndFragment-->
