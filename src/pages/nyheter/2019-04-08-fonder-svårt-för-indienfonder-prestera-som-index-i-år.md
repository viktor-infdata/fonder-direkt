---
templateKey: blog-post
title: 'Fonder: Svårt för Indienfonder prestera som index i år'
date: 2019-04-08T12:48:34.530Z
sponsored: false
featured: false
tags:
  - Indienfonder
---
STOCKHOLM (Fonder Direkt) Den indiska aktiemarknaden noterade under mars de största inflödena från utländska investerare på sju år, något som möjligen säger mer om den sittande premiärministern Narendra Modis chanser att säkra en ny mandatperiod, än någon opinionsmätning.

Det skriver den finansiella rådgivaren Söderberg & Partners i en veckoanalys, med referens till det kommande indiska valet. Narendra Modis parti BJP ser ut att ta hem segern, men samtidigt kan partiets handlingsutrymme för fortsatta reformer komma att decimeras, då premiärministern riskerar att bli utan majoritet i underhuset, fortsätter resonemanget.

"Indien besitter en enorm demografisk möjlighet men historiskt har man haft svårt att infria potentialen av den fördelaktiga befolkningspyramiden. Premiärminister Modi har under de senaste fyra åren genomfört fler reformer än någon tidigare president i modern tid, för att realisera potentialen och upprätthålla en långsiktigt hållbar tillväxt", skriver Söderberg & Partners.

Den indiska börsen har nu stigit i sju raka veckor, konstaterar Söderberg & Partners, som pekar på att marknaden har fått stöd av att landets centralbank nu sänkt räntan två gånger i år.

![  MSCI India och MSCI World de senaste tolv månaderna. Den indiska aktiemarknaden har återhämtat sig kraftigt från tappet i september och oktober 2018, men är alltjämt 2,4 procentenheter efter världsindex se senaste tolv månaderna, i dollartermer. (Källa: Morningstar)](/img/morningstar8apr.png)

<span class="image-caption">  MSCI India och MSCI World de senaste tolv månaderna. Den indiska aktiemarknaden har återhämtat sig kraftigt från tappet i september och oktober 2018, men är alltjämt 2,4 procentenheter efter världsindex de senaste tolv månaderna, i dollartermer. (Källa: Morningstar)</span>

Från årsskiftet är MSCI India, bestående av 78 aktier som tillsammans svarar för cirka 85 procent av den indiska marknaden, upp 7,8 procent i dollar. Det visar sig dock överlag ha varit svårt för Indienfonder att hålla jämna steg med index hittills i år. Bland de 41 Sverigetillgängliga Indienfonderna som finns i Morningstars databas är medianavkastningen 5,3 procent i dollar, och inte mer än fyra fonder är bättre än index. Dessa är Amundi Fds SBI FM Equity India (+8,8), BGF India A2 (+8,6), SLI Indian Equity Midcap Opps (+8,3) samt Mirae Asset India Sector Leader Eq (8,0).

Amundi-fonden förvaltas sedan ett år tillbaka av Hicham Lahbabi och Jean-Marc Duong och är sedan de båda förvaltarnas intåg upp 4,2 procent. Fonden har sin tyngdpunkt mot stora tillväxtbolag och har övervikter gentemot index inom finans och industri, medan undervikter finns inom sällanköpsvaror och it. Den årliga förvaltningsavgiften ligger på 0,9 procent, därtill tillkommer en prestationsbaserad avgift om 20 procent av eventuell överavkastning mot index.

För de 41 undersökta fonderna är den årliga medianavgiften 1,23 procent och fem av fonderna har även en prestationsbaserad avgift. Dyrast sett till årlig förvaltningsavgift är Carnegie Indienfond med sina 2,20 procent, medan indexfonden Pictet-India Index är billigast med 0,25 procent.
