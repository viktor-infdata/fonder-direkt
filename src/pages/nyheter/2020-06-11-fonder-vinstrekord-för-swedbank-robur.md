---
templateKey: blog-post
title: "Fonder: Vinstrekord för Swedbank Robur"
date: 2020-06-11T06:26:48.630Z
sponsored: false
featured: false
tags:
  - Swedbank Robur
---
STOCKHOLM (Fonder Direkt) Branschjätten Swedbank Robur noterar ännu ett år med vinstrekord. Fondbolaget visar upp ett resultat på 1,8 miljarder kronor och förvaltade drygt 1.500 miljarder kronor under fjolåret. Det skriver Di.

Swedbanks fondbolag Robur är överlägset störst på den svenska fondmarknaden och fortsätter vara en kassako för storbanken. Under tre år i följd har vinstrekord kommit slag i slag, konstaterar tidningen.

"Vi hade ett bra 2019 med fina förvaltningsresultat och var även gynnade av den starka aktiemarknaden i kombination med stora inflöden i både fonder och diskretionära mandat", säger fondbolagets vd Liza Jonson.

Totalt förvaltar Swedbank Robur 85 fonder med ett sammanlagt kapital på drygt 1.000 miljarder kronor, vilket motsvarar drygt en femtedel av hela den svenska fondmarknaden.

Drygt 490 miljarder kronor i Swedbank Robur är så kallade diskretionära uppdrag som normalt sett inte är placerat i fonder.

Ser man till kvaliteten på fonderna visar analystjänsten Morningstars betygsättning att åtta av 70 betygsatta fonder hos Swedbank Robur har högsta betyg, vilket är fem stjärnor.

Det kan jämföras med att SEB har 18 femstjärniga fonder av 134 betygsatta fonder och att Handelsbanken har 31 femstjärniga av 187 betygsatta fonder, noterar Di.

44 procent av Swedbank Roburs betygsatta fonder har ett betyg bättre än snittet i sin respektive fondkategori. Fem av fonderna har det lägsta betyget medan tolv fonder har betyget två stjärnor.

"Det hindrar inte Swedbank Robur från att belöna sina förvaltare och medarbetare väl. Vd Liza Jonsson redovisar en lön på 4 miljoner kronor. Vare sig vd eller andra personer i ledande ställning i fondbolaget har rörlig ersättning", skriver Di och poängterar att bonus dock inte saknas i fondbolaget. Under 2019 betalade Swedbank Robur drygt 18 miljoner kronor i rörlig ersättning enligt årsberättelsen. Om det slås ut på samtliga 238 anställda blir det omkring 76.000 kronor per anställd utöver fast lön.