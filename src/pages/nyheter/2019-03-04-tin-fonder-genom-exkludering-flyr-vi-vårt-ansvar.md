---
templateKey: blog-post
title: 'TIN Fonder: "Genom exkludering flyr vi vårt ansvar"'
date: 2019-03-04T13:58:16.696Z
sponsored: false
featured: false
tags:
  - TIN Fonder
  - Core Ny Teknik
---
STOCKHOLM (Fonder Direkt) Teknikutveckling är den viktigaste drivkraften för ett hållbart samhälle, skriver nystartade TIN Fonder i en investerarpresentation för sin första fond Core Ny Teknik.

Fonden uppges inte tro på exkludering av bolag som utgångspunkt för ansvarsfulla placeringar, utan snarare på att föra dialog med företagen.

"Genom exkludering flyr vi vårt ansvar. Genom inflytande kan vi påverka bolag i rätt riktning", skriver fondbolaget, vars fond förvaltas av det tidigare Robur-radarparet Carl Armfelt och Erik Sprinchorn.

Om fonden däremot inte ser en förändringsvilja hos ett bolag med hållbarhetsutmaningar, eller bedömer att aktuella problem inte kommer kunna hanteras inom en acceptabel tidsram, är en investering dock utesluten, enligt förvaltaren.

Investeringar som nämns i presentationen är spelutvecklarna THQ Nordic, Paradox, Funcom och Take Two Interactive. Även innehavet Tencent är spelrelaterat, men får med sina många olika verksamhetsben ses som ett internetkonglomerat. Förvaltaren kallar i presentationen Tencent för "ett unikt ekosystem".

I övrigt nämns investmentbolaget Vostok New Ventures, byggmjukvarubolaget Nemetschek Group samt onlinekasinoleverantören Evolution Gaming bland portföljbolag i fonden.

Core Ny Teknik investerar i långsiktigt i små- och medelstora teknik- och innovationsinriktade bolag, främst i Norden men upp till 30 procent kan investeras globalt. Huvudfokus är mjukvara, hälsa och digitala varumärken.

TIN är en akronym för teknik, innovation och nytänkande.
