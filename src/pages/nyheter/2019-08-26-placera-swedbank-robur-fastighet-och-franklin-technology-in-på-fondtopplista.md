---
templateKey: blog-post
title: 'Placera: Swedbank Robur Fastighet och Franklin Technology in på fondtopplista'
date: 2019-08-26T10:48:00.387Z
sponsored: false
featured: false
tags:
  - Placera
---
STOCKHOLM (Fonder Direkt) Placera utökar sin [fondtopplista](https://www.avanza.se/placera/redaktionellt/2019/08/26/nya-aktiva-fonder-till-topplistan.html) med två fonder, i form av Swedbank Robur Fastighet och Franklin Technology.



Det meddelar fondredaktören Pär Ståhl i ett inlägg på investeringssajten Placera.



"Jag väljer att addera två olika branschfonder. En fastighetsfond med global inriktning till segmentet högre risk och en fond som främst investerar i teknikbolag. Båda fonderna komplimenterar de övriga på listan och kan vara en del av en väldiversifierad fondportfölj", skriver redaktören.



Gällande Swedbank Robur Fastighet lyfter Pär Ståhl fram att fonden har levererat en bra riskjusterad avkastning, har belönats med fem stjärnor från Morningstar samt har fondklassens lägsta årliga avgift.



"Fonden består idag av stora delar ägarledda företag med bra kassaflöde och investeringar i fastighetsbolag med strukturell medvind. Långsiktigheten i investeringarna är tydligt och omsättningshastigheten är betydligt lägre än snittet i fondkategorin", enligt Pär Ståhl.



Franklin Technology förvaltas av John Scandalios, som har medförvaltarna James Cross och Jonathan Curtis till sin hjälp, sedan 2003, och att fondbolagets huvudkontor ligger i Silicon Valley är en gynnsam faktor för teknikfonden, menar redaktören.



"Teamet lägger stor vikt på företagsbesök och har ett långsiktigt investeringsperspektiv. Man drar nytta av närheten till teknikbolagen och ett väl upparbetat nätverk i Silicon Valley. De letar efter bolag med innovativ teknologi för en långsiktigt uthållig tillväxt", skriver Pär Ståhl.



Beröm riktas mot den uppnådda avkastningen om 202 procent de senaste fem åren, jämfört med 175 procent för kategorisnittet, samt 28,4 procent årligen de senaste tre åren, mot 24,8 procent för kategorisnittet. Pär Ståhl ser detta facit som "en riktigt bra prestation som är belönad med fem stjärnor av Morningstar".
