---
templateKey: blog-post
title: 'Swedbank: Baltikum-debacle slår mot många fonder'
date: 2019-02-21T10:47:53.118Z
sponsored: false
featured: false
tags:
  - Swedbank
---
STOCKHOLM (Fonder Direkt) Swedbanks aktie faller vidare på torsdagen, efter att den telefonkonferens med anledning av penningtvättsmisstankar som hölls på onsdagen enligt analytiker gav upphov till fler frågor än den gav svar.

På onsdagen föll bankaktien 13,6 procent, det största tappet sedan finanskrisen, och kring lunch på torsdagen noterades en ny nedgång, denna gång om 9,1 procent.

![Swedbanks A-aktie är nu tillbaka på sin ursprungsnivå, sett till tre års historik. Dock exklusive utdelningar. (Källa: Infront)](/img/swedbank21feb.png)

<span class="image-caption">Swedbanks A-aktie är nu tillbaka på sin ursprungsnivå, sett till tre års historik. Dock exklusive utdelningar. (Källa: Infront)</span>

Aktiefallet har en direkt påverkan på en mängd fonder som har Swedbankaktien som ett sina största innehav. Bland fonder med betydande exponering märks East Capital New Europe, som per den 31 januari hade 9,5 procent av kapitalet investerat i Swedbank.



Övriga tungt exponerade fonder inkluderar Cliens Sverige Fokus (7,6 procent), Fidelity Nordic Fund (7,4), SEB Sverigefond (7,4), SEB Swedish Value Fund (7,2) och AMF Aktiefond Sverige (6,7).



Siffrorna kommer från Morningstar och gäller per den 31 januari, förutom för Cliens och Fidelity, där portföljdatum är 31 december.
