---
templateKey: blog-post
title: 'Kapitalförvaltning: Förvärvsvåg väntas accelerera - PWC'
date: 2019-03-15T16:13:05.098Z
sponsored: false
featured: false
tags:
  - Investopedia
  - Invesco
  - PWC
---
STOCKHOLM (Fonder Direkt) En tredjedel av aktörerna inom kapitalförvaltning kan försvinna genom sammanslagningar de kommande fem åren.

Det förutspår fondförvaltaren Invescos vd Martin Flanagan i en kommentar till Financial Times.

"Branschen genomgår dramatiska förändringar för tillfället. Vinnare och förlorare skapas i dag som aldrig förr, då de starka blir starkare, och de stora kommer bli större", sade Invesco-chefen.

Revisions- och konsultföretaget PWC pekar i en rapport på att det är många faktorer som för tillfället påverkar transaktionssituationen i branschen. Några av dessa inkluderar avgiftspress från billig passiv förvaltning, den utmaning de flesta aktiva förvaltare har med att slå jämförelseindex samt betydande press på både vinstmarginaler och kapital under förvaltning.

Det skriver investeringsutbildningssajten Investopedia, som radar upp transaktionsfakta för 2018 gällande USA, med hänvisning till PWC:s rapport. Under 2018 ska 140 affärer ha gjorts, värderade till totalt 14,9 miljarder dollar. Den totala transaktionssumman är en ökning med 72 procent jämfört med 2017, och innebar den största årliga ökningen sedan 2009. Endast under det fjärde kvartalet skedde tre affärer värda minst 1 miljard dollar, varav Invescos förvärv av Oppenheimer för 5,7 miljarder dollar sticker ut.

PWC uppges förvänta sig att branschens konsolidering ska fortsätta i ett accelererande tempo. Konsultbjässen resonerar också att börsnoterade förvaltare har en fördel i att de kan erbjuda aktier snarare än kontanter vid betydande förvärv, såsom när Invesco förvärvade Oppenheimer.

"Det finns fortfarande gott om kapital tillgängligt. Överflödigt kapital på balansräkningar och tung press på att finna tillväxt gör att förvaltarna tvingas ut på marknaden, om de inte kan hitta tillväxten internt", ska Gregory McGahan, ansvarig för amerikanska kapitalförvaltningsaffärer hos PWC, samt medförfattare till rapporten, ha sagt till Institutional Investor.

Gregory McGahan uppges vidare ha noterat att private equity-fonder håller rekordhöga kassanivåer, och att vissa köper upp försäkringsbolag för att öka förvaltat kapital. Samtidigt förvärvar en del försäkringsbolag sig in i kapitalförvaltningsbranschen, vilket sammantaget bidrar till ökade transaktionsvolymer.

Vad innebär då denna förvärvsvåg för investerare i termer av avgifter? Det hela är tveeggat, konstaterar Investopedia. Å ena sidan har förvaltare som blir allt större möjlighet att uppnå skalfördelar och därmed kunna erbjuda lägre förvaltningsavgifter. Å andra sidan innebär färre aktörer mindre konkurrens.
