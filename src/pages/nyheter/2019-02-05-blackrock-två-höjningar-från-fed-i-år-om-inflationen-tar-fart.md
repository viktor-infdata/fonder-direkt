---
templateKey: blog-post
title: 'Blackrock: Två höjningar från Fed i år om inflationen tar fart'
date: 2019-02-05T13:49:08.546Z
sponsored: false
featured: false
tags:
  - Blackrock
---
STOCKHOLM (Fonder Direkt) Federal Reserve vill höja räntan en eller två gånger i år och kommer att göra det om inflationen tar fart.

Det säger Rick Rieder, investeringschef vid Blackrock, världens största kapitalförvaltare, i en intervju med Reuters, samt har refererats av Nyhetsbyrån Direkt.

Han konstaterar att många på marknaden tror att Feds nästa åtgärd blir en räntesänkning. Många investerare förväntar sig en recession 2020 men har inte så mycket grund för denna åsikt.

"Fed vill fortsatt höja räntan en eller två gånger till. Marknadens tolkning är lite väl extrem", säger investeringschefen.

Rick Rieder har sedan oktober argumenterat för att Fed bör och kommer att pausa i sina räntehöjningar givet en dämpad inflation. Men andra delen av året kan ge starkare ekonomiska data och öppna fönstret för ytterligare höjningar vid något av mötena i juni, september eller december.

Han anser samtidigt att Fed bör upphöra med sin minskning av balansräkningen.

"Medan 4.000 miljarder dollar låter som en stor summa så är den amerikanska ekonomin en stor summa. De kan ha en större balansräkning och ge dem lite mer flexibilitet", sade han.
