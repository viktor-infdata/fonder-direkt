---
templateKey: blog-post
title: 'Placera: Plockar in Latinamerikafond i modellportfölj'
date: 2020-06-02T07:40:57.758Z
sponsored: false
featured: false
tags:
  - Fonder
---
STOCKHOLM (Fonder Direkt) Maj slutade med en tydlig börsuppgång och det var andra månaden i rad med stigande börser. Inför juni passar Placera på att genomföra ett opportunistiskt fondbyte.

Det skriver Placeras fondredaktör Pär Ståhl i sin genomgång "Tolv köpvärda fonder i juni".

"Trots den starka börsuppgången de senaste två månaderna tvivlar de globala investerarna på uppgången. Det är tydligt att optimismen är större nu än i mars, men en majoritet av investerarna är fortfarande negativa till uppgången", skriver Pär Ståhl.

Men samtidigt konstaterar han att det finns ljusglimtar. Bland annat nämner Pär Ståhl att kassorna hos fondförvaltarna är välfyllda - pengar som på sikt investeras i aktier.

Inför juni väljer fondredaktören att göra ett fondbyte i portföljen.

"Jag väljer att ta hem vinsten i Placeras Asienfondsval MS INVF Asia Opportunities A. Fonden har med sin stora kinaexponering och bra bolagsval klarat av året med en plusavkastning, vilket är imponerande. De kinesiska börserna hör till årets bästa. Kina ligger först i coronacykeln och nu börjar det bli oroligt i Hongkong, faktorer som gör att jag väljer att byta region från Asien", resonerar Pär Ståhl.

I stället väljer han att bottenfiska, enligt honom själv, genom att ta in en latinamerikafond.

"Samtidigt som de kinesiska börserna är vinnare i år så har de latinamerikanska börserna haft det betydligt kämpigare med stora nedgångar. De hör till årets absoluta förlorare och mest sålda börserna", skriver Pär Ståhl och beskriver flera faktorer som talar för Latinamerika på sikt - inte minst starkare olje- och råvarupriser i kombination av en svagare dollar.

Fonden, Nordea 1 - Latin American Equity, förvaltas av en extern förvaltare, brasilianska kapitalförvaltaren Itaú Asset Management som är specialist på Latinamerikainvesteringar, framkommer det. De fem största innehaven väger drygt 20 procent. Tyngst i fonden väger brasilieanska finanskoncernen Itaú följt av mexikanska telekomoperatören America Movil. Brasilianska bolag väger 70 procent följt av mexikanska bolag med 20 procent. Fonden har fått fem stjärnor av Morningstar.

Placeras lista över tolv köpvärda fonder i juni ser ut enligt följande:

<!--StartFragment-->

| **Fond**                         | **Risknivå** |
| -------------------------------- | ------------ |
| Swedbank Robur Östeuropa         | Högst        |
| Nordea 1 - Latin American Equity | Högst        |
| DNB Teknologi                    | Högst        |
| PriorNilsson Realinvest          | Högre        |
| Spiltan Aktiefond Stabil         | Högre        |
| Fidelity European Dynamic Growth | Högre        |
| MS INVF Global Opportunity       | Högre        |
| Handelsbanken Hälsovård Tema     | Högre        |
| Sensor Sverige Select            | Medel        |
| Carnegie Strategifond            | Medel        |
| Aktie-Ansvar Saxxum Aktiv        | Medel        |
| IKC Avkastningsfond              | Låg          |

<!--EndFragment-->


[Länk](https://www.avanza.se/placera/redaktionellt/2020/06/01/placeras-tolv-kopvarda-fonder-i-juni.html) till Placeras genomgång.