---
templateKey: blog-post
title: 'Fonder: Spararna flydde företagsobligationsfonder i mars'
date: 2020-03-30T08:00:31.624Z
sponsored: false
featured: false
tags:
  - Nordnet
---
STOCKHOLM (Fonder Direkt) Stöket på obligationsmarknaden fick spararna att fly företagsobligationsfonder i mars, samtidigt som aktiviten bland spararna har fortsatt att vara exceptionellt hög.

Det framgår av ett pressmeddelande från nätbanken, där Nordnet rapporterar om marsaktiviteten för deras kunder i Sverige.

Mars har varit en börsmånad som i princip saknat motstycke, med nedgångar som varit betydligt snabbare än under finanskrisen. Spararna har agerat med full aktivitet, framkommer det.

"Medan en hel del reagerat på turbulensen genom att sälja av allt, har andra sett köplägen och framför allt ökat på befintliga innehav", säger Frida Bratt, sparekonom på Nordnet.

Globala indexfonder fortsätter att köpas i hög utsträckning, men liksom tidigare är Spiltans investmentbolagsfond den allra mest köpta fonden bland privatspararna. Den stora förändringen under mars syns på säljsidan. Under månaden har spararna storsålt företagsobligationsfonder. Säljtrycket har gjort att några fonder tvingats stänga för uttag.

"Det stora problemet tycker jag är att fonderna har setts som lågriskalternativ, och rentav marknadsförts som alternativ till vanligt kontosparande. Dessutom är det riskmått som används för att visa spararen risken inte anpassat för företagsobligationsfonder. Risken har sett ut att vara lägre än den är", kommenterar Frida Bratt.

Teknikfonder var de som såldes av i högst utsträckning vid börsorons början.

"Försäljningarna av teknikfonder fortsatte i mars. Här ser man naturligtvis en stor fallhöjd efter de stora uppgångarna vi såg i fonderna under fjolåret", konstaterar sparekonomen.

<!--StartFragment-->

| **Mest köpta**                         | **Mest sålda**                  |
| -------------------------------------- | ------------------------------- |
| Spiltan Aktiefond Investmentbolag      | Spiltan Högräntefond            |
| Länsförsäkringar Global Index          | Carnegie Corporate Bond         |
| Länsförsäkringar Tillväxtmarknad Index | Lannebo High Yield Allocation   |
| Robur Access Asien                     | BlackRock IIF World Gold Fund   |
| Spiltan Räntefond Sverige              | JP Morgan US Technology         |
| SPP Aktiefond Global                   | Case Safe Play                  |
| DNB Global Indeks                      | Simplicity Företagsobligationer |
| AMF Räntefond Lång                     | SEB Eastern Europe Small Cap    |
| SPP Aktiefond USA                      | Cicero Nordic Corporate Bond    |
| Spiltan Globalfond Investmentbolag     | SEB Ryssland                    |

*Mest köpta och sålda fonderna på Nordnet under mars. (Källa: Nordnet)*

<!--EndFragment-->