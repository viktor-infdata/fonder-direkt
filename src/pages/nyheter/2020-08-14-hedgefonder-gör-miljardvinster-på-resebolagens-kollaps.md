---
templateKey: blog-post
title: "Hedgefonder: Gör miljardvinster på resebolagens kollaps"
date: 2020-08-14T09:40:48.145Z
sponsored: false
featured: false
tags:
  - Hedgefonder
---
STOCKHOLM (Fonder Direkt) Hedgefonder har tjänat 854 miljoner euro, motsvarande cirka 8,7 miljarder svenska kronor, genom att korta resebolag. Det skriver Reuters.

Flygbolag, hotell och kryssningsfartyg har drabbats extremt hårt i spåren av coronaviruspandemin och de införda reserestriktionerna, vilket i sin tur straffat aktiekurserna.

Europas rese- och turistindex har rasat 30 procent hittills i år och på torsdagen redovisade världens största turistbolag TUI en förlust på 1,1 miljarder euro för det andra kvartalet.

Stora hedgefonder såsom Citadel, Sandbar Asset Management och Marshall Wace har enligt statisk passat på att inta kortpositioner inom turistindustrin, vilket innebär att de tror på fallande aktiekurser.

"Beräkningar från Ortex Analytics visade att hedgefonder som täckt sina korta positioner inom turistrelaterade aktier har tjänat 854 miljoner euro under årets första sju månader, att jämföra med 174 miljoner euro under samma period föregående år", skriver Reuters.

Ett av de mest lönsamma bolagen att gå kort i visade sig vara flygbolaget Lufthansa, som belönat hedgefonderna med över 150 miljoner euro sedan årsskiftet.

Andra hårt blankade aktier var franska hotellbolaget Accor, TUI samt kryssningsjätten Carnival Corp, noterar Reuters.

Vissa hedgefonder ökade sina korta positioner mellan mars och maj, då det rådde strikta nedstängningar runt om i världen, för att sedan minska sina kortpositioner igen då Europa till synes lyckades med att minska smittspridningen.

"Men lokala utbrott och nya nedstängningar har fått hedgefonder att återigen öka sina kortpositioner. Exempelvis Sandbar ökade sin kortposition i Lufthansa till 0,7 procent mellan april och juli, drog ner den till 0,57 procent 2 juli för att sedan öka positionen igen 24 juli", skriver Reuters.