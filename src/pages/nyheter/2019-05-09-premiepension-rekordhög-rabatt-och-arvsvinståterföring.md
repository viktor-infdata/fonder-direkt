---
templateKey: blog-post
title: 'Premiepension: Rekordhög rabatt- och arvsvinståterföring'
date: 2019-05-09T08:41:53.679Z
sponsored: false
featured: false
tags:
  - Premiepension
---
STOCKHOLM (Fonder Direkt) På torsdagen är det sista dagen för svenska pensionssparare att justera sina fondval inom premiepensionen, för att de kommande insättningarna från fondrabatter och arvsvinster ska tillföras enligt vald fondfördelning.

Den 11 maj börjar Pensionsmyndigheten att sätta in cirka 8,4 miljarder kronor, det största beloppet hittills, på pensionsspararnas premiepensionskonton. Drygt 4,7 miljarder kommer från fondrabatter samt 3,6 miljarder i arvsvinster, skriver Pensionsmyndigheten i ett pressmeddelande.

I samband med insättningarna dras 494 miljoner kronor i premiepensionsavgifter.

Själva handeln med de nya medlen startar den 13 maj och kommer dagen efter att vara avslutad "för de allra flesta". De fondbyten som beställs efter den 9 maj hamnar i kö och kommer att utföras först när ovan nämnda insättningar har placerats, framgår av pressmeddelandet.

De genomsnittliga fondavgifterna i premiepensionen uppgick under 2018 till 0,21 procent av förvaltat kapital, aningen lägre än 0,22 procent 2017. Utan dessa rabatter hade de genomsnittliga avgifterna istället legat på 0,59 procent, skriver Pensionsmyndigheten.
