---
templateKey: blog-post
title: 'Gladiator: Camurus tapp tung smäll efter flaggning 3 december'
date: 2018-12-27T10:12:17.897Z
sponsored: false
featured: false
tags:
  - Gladiator
---
STOCKHOLM (Fonder Direkt) Läkemedelsutvecklaren Camurus aktie faller 32,5 procent på torsdagen, sedan FDA lämnat ett tentativt godkännande för bolagets preparat Brixadi (CAM2038). Aktiens nuvarande notering på 71 kronor innebär en halvering från toppnivån för omkring ett år sedan.

Torsdagens nedgång kommer särskilt olägligt för Hedgefonden Gladiator, som den 3 december flaggade för 6,5 procents ägande i bolaget, efter att ha ökat sitt innehav med 34 procent till knappt 2,5 miljoner aktier. Innehavet är fondens sjätte största, i en portfölj med tonvikten på läkemedelsutveckling, men där försvarskoncernen Saab är den största positionen.

Enligt ett pressmeddelande från i söndags innebär det tentativa godkännandet att Brixadi har uppfyllt alla regulatoriska krav avseende klinisk och preklinisk säkerhet, behandlingseffekt samt kvalitet, men att ett slutgiltigt godkännande av Brixadi är avhängigt utgången av en exklusivitetsperiod som FDA gett Sublocade.

Analyshuset Carnegie beskriver beskedet som "ytterligare ett bakslag för Camurus", och tror det mest realistiska scenariot nu är att USA-lanseringen av Brixadi kommer att försenas till i slutet av 2020.

"Existensen av en marknadsexklusivitet för Indiviors Sublocade var också totalt oväntat och, så vitt vi vet, inget som har diskuterats av varken Indivior eller Braeburn/Camurus", skriver Carnegie.

Samtidigt konstaterar Carnegie att Braeburn/Camurus sagt att det finns vissa legala alternativ tillgängliga för att överklaga exklusivitetsbeslutet.
