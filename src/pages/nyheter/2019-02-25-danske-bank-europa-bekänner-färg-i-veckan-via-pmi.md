---
templateKey: blog-post
title: 'Danske Bank: Europa bekänner färg i veckan via PMI'
date: 2019-02-25T10:56:51.823Z
sponsored: true
featured: false
tags:
  - Danske Bank
---
STOCKHOLM (Fonder Direkt) Då rapportsäsongen för börsbolagen lider mot sitt slut kommer blickarna troligen återigen vändas mot makrofaktorer framöver.



Denna vecka innehåller en rad statistikhållpunkter av vikt: amerikanska siffror över kärninflation, bostadsbyggande och huspriser på tisdag samt ISM-index för tillverkningsindustrin på fredag. För europeiskt vidkommande väntas definitiva inköpschefsindex (PMI) på fredag för Frankrike, Tyskland och Euroområdet.



Det senare är enligt Danske Bank en god idé att som investerare hålla utkik efter.



"För aktiemarknaden blir det en av veckans viktigare hållpunkter, särskilt om statistiken innehåller överraskningar åt något håll", skriver banken i ett veckobrev.



Vidare släpps inköpschefssiffror även från Kina, som Danske Bank hoppas ska visa tecken på att avmattningen är på väg att bottna ur.



Gällande handelsförhandlingarna mellan USA och Kina konsterarar banken att den senaste tidens ström av positiva nyheter kulminerade i helgen, då den amerikanske presidenten Donald Trump sköt fram förhandlingarnas slutdatum samt meddelade att "avtalet med Kina blir storartat för båda länderna".



Danske Bank anser att Donald Trumps tullkrig har varit konjunkturens största hot, och att detta har legat som en våt filt över tillväxt, aktier och allmän riskaptit i snart ett års tid.



"Att global handel möter så lite friktion som möjligt är helt avgörande för ekonomisk tillväxt och produktivitet. Såväl komplicerade tekniska produkter såsom mobiltelefoner, som 'enkla' plastmaterial, är beroende av omfattande globala produktionskedjor", framhåller banken.



Danske Bank tror att möjligheterna till ett möte i närtid mellan Donald Trump och Kinas ledare Xi Jinping ser goda ut, givet att slutskedet av de nu aktuella förhandlingarna fortlöper väl. Däremot konstateras att vissa områden alltjämt är mer komplicerade än andra att enas kring, särskilt vad gäller påtvingad tekniköverföring och patentintrång.
