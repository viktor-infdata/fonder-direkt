---
templateKey: blog-post
title: 'Skagen Focus: -0,3% i nov, rotation mot värde allt närmare - förvaltare'
date: 2019-12-12T08:21:58.326Z
sponsored: true
featured: false
tags:
  - Skagen Fonder
---
STOCKHOLM (Fonder Direkt) Den globala aktiefonden Skagen Focus retirerade 0,3 procent i november, vilket innebär att en uppgång om 21,6 procent noteras hittills i år. Jämförelseindex (MSCI ACWI NR) steg samtidigt med 1,7 procent och har ökat med 31,9 procent i år (räknat i svenska kronor för både fonden och jämförelseindex).



Fondförvaltarna Jonas Edholm och David Harris meddelar i en månadsrapport att globala aktiemarknader fortsatte att stiga i november och att detta främst drevs på av den amerikanska marknaden, där investerarsentimentet börjar bli alltmer bekvämt.



Fonden har enligt månadsrapporten 19,4 procent av kapitalet placerat i USA, att jämföra med index där landet väger 55,9 procent.



"Mindre oväntat så har vi istället identifierat värde på andra platser och 25 procent av portföljen är fortfarande investerad i Bolagsjapan. Många av våra japanska innehav har utvecklats väl i år, inklusive Hitachi, Toyota Industries, Japex och Pasona", informerar förvaltarduon.



![Skagen Focus bästa och sämsta avkastningsbidrag i november. (Källa: Skagen Fonder)](/img/focus.png "Skagen Focus bästa och sämsta avkastningsbidrag i november. (Källa: Skagen Fonder)")

_Skagen Focus bästa och sämsta avkastningsbidrag i november. (Källa: Skagen Fonder)_



Störst positiv leverans avkastningsmässigt kom under månaden från Sao Martinho, som är en brasiliansk socker- och etanolproducent. Fonden uppges ha byggt upp sin position i bolaget under året, och förvaltarna ser på uppgången i november som att bolaget till sist fick en portion välförtjänt uppmärksamhet av marknaden. Sao Martinho är en lågkostnadsproducent med betydande avkastning på det fria kassaflödet och med en solid balansräkning, enligt rapporten.



Sämre utveckling hade det Hongkong-listade telekombolaget China Unicom som placerade sig i botten vad gäller avkastningsbidrag till fonden. Enligt förvaltarna var det en generellt sett svag aktiemarknad i Hongkong som låg bakom aktiens kräftgång, och de ser nedgången som obefogad ur ett fundamentalt bolagsperspektiv.



**_Mer av vinsten till aktieägarna hägrar i Unicredit_**



Förvaltarna ökade under månaden fondens innehav i den italienska finanskoncernen Unicredit, då de bedömer att en högre utdelningsandel och kapitalåterbäring till aktieägarna ser ut att närma sig. Dessutom handlas aktien till mycket låga nivåer, lägger de till.



Jonas Edholm och David Harris fortsätter att se betydande värderingsskillnader på världens aktiemarknader, men föreslår att ett skifte kan vara på väg att inträffa.



"Vi tror fortfarande att en större rotation från de alltför högt prissatta delarna av den globala aktiemarknaden mot värdeaktier rycker närmare, i takt med att investerare åter börjar uppskatta kassaflöden i närtid och konkreta tillgångar", meddelar förvaltarna.



Skagen Focus hade vid månadsskiftet 35 aktier i portföljen. Störst vikt hade det österrikiska energibolaget OMV, som enligt sin hemsida ska ha sänkt sina koldioxidutsläpp med 19 procent år 2025 och dessutom ha utvecklat sin lösning "Reoil Innovation". Tanken med detta utvecklingsprojekt är att plastavfall ska kunna omvandlas till olja av hög kvalitet, vilket kommer möjliggöra att bolaget kan återvinna upp till 50 procent av Österrikes plastavfall, enligt OMV.



![](/img/focus2.png)

_Fondens tio största innehav per den 30 november. (Källa: Skagen Fonder)_
