---
templateKey: blog-post
title: 'Allokering: Institutioner blickar mot alternativa placeringsval'
date: 2019-04-04T11:28:32.599Z
sponsored: false
featured: false
tags:
  - Institutional Investor
  - Preqin
---
STOCKHOLM (Fonder Direkt) Institutionella investerare planerar att öka sin exponering mot privata alternativ, till följd av oro för att aktiemarknaderna har nått sin topp.

Det rapporterar Institutional Investor, med hänvisning till en undersökning från analysföretaget Preqin, som visar att 26 procent av investerarna har för avsikt att öka den alternativa exponeringen i år, på grund av marknadsutsikterna.

"Oro kring framtidsutsikterna på aktiemarknaderna har hamnat i förgrunden hos investerares tankar de senaste 18 månaderna. Detta har gett ett skarpare fokus på alternativa tillgångar", enligt Preqins dataproduktschef Amy Bensted.

En orsak till att institutionella placerare söker sig till alternativa strategier, trots förväntan om tuffare ekonomiskt klimat, är enligt Amy Bensted att dessa ses som icke-korrelerade med aktiemarknaden samt som ett sätt att diversifiera portföljen.

"Investeringar som inte rör sig i tandem med aktiemarknaden är ett nyckelverktyg för kapitalskydd, vid händelse av en nedgång", framhåller Amy Bensted.

Bland undersökningens deltagare svarade 61 procent att de tror att aktiemarknaden har nått toppen, och att de oroar sig för en nära förestående marknadskorrektion, skriver Institutional Investor.

Inom kategorin hedgefondsinvesterare uppgav 79 procent att de ämnar bibehålla eller öka exponeringen mot alternativa investeringar detta år, vilket ska ha varit den högsta andelen sedan 2014.

"Över en längre tidshorisont planerar nettomajoriteten av investerare inom samtliga kategorier att öka sin allokering mot alternativa tillgångar", enligt Preqin.
