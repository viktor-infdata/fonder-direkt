---
templateKey: blog-post
title: 'Fonder: "Fondjättarna missar rallyt – valde andra bolag" - DI'
date: 2020-10-23T14:09:02.695Z
sponsored: false
featured: false
tags:
  - Fonder
---
STOCKHOLM (Fonder Direkt) Både nya etiska ställningstaganden och förvaltarmisstag gör att många fondförvaltare missat rallyt i Evolution Gaming som lämnade en ny stark rapport på torsdagen. Trots att nätkasinobolaget nu är nästan lika stort som börsens bjässar är det bara två av de 15 största Sverigefonderna som äger aktier i kursraketen. Det skriver Dagens industri.

Allt fler fondbolag har snappat upp efterfrågan från investerare på mer hållbara alternativ, och fler fondbolag kommunicerar även tydligare kring sina hållbarhetsstrategier är någonsin förr.

"Trenden är så stark att flera fondbolag nu väljer att bannlysa vissa branscher i hela sitt fondutbud. Baksidan av det är att förvaltarna missar avkastning hos bland annat spelsektorn som gått starkt på senare år", menar Di som lyfter fram livekasinoleverantören Evolution Gaming som i år klättrat med närmare 150 procent och som på tre år sexfaldigat kursen.

Handelsbanken Fonder var en av Evolution Gamings största ägare tills för bara några år sedan.

"Vi valde andra digitala vinnare istället", säger Oscar Karlsson, förvaltare av Sverigerelaterade fonder på Handelsbanken till tidningen.

Förutom att sälja innehavet i Evolution Gaming gjorde sig banken också av med kasino- och vadslagningsbolagen Betsson, Netent, Kindred och Leo Vegas. Istället gick fonden in i Stillfront, Embracer, Paradox och Storytel, bolag som alla utvecklats extremt väl sedan dess. Andra fondbolag som också valt att exkludera spelbolag är Spiltan, Länsförsäkringar och Carnegie Fonder.

"Skälet är hållbarhetsrisker för den här typen av bolag i form av negativa sociala och hälsorelaterade effekter samt risken för att spel utnyttjas för penningtvätt", säger Sofia Aulin, hållbarhetsansvarig på Länsförsäkringar Fonder. Även Carnegie Fonder uppger att de inte ångrar att spelbolag är uteslutna utan det är en sektor som de helt exkluderar tillsammans med bland annat vapen, alkohol, kol och tobak.

Av de 15 största Sverigefonderna har Folksam LO Sverige, det största innehavet av spelbolag. Fonden, som förvaltar aktier för nästan 45 miljarder kronor, ägde vid halvårsskiftet aktier i penningspelsbolagen Evolution Gaming och Kindred. Innehavet i Evolution Gaming är värt cirka 1,4 miljarder kronor, skildrar Di.