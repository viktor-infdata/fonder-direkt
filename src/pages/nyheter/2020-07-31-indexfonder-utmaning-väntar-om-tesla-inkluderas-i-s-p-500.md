---
templateKey: blog-post
title: "Indexfonder: Utmaning väntar om Tesla inkluderas i S&P 500"
date: 2020-07-31T15:05:37.078Z
sponsored: false
featured: false
tags:
  - Indexfonder
  - Tesla
---
STOCKHOLM (Fonder Direkt) Tesla kan vara på väg in i det amerikanska storbolagsindexet S&P 500, ett indextillskott som med råge skulle vara det största hittills sett till marknadsvärde.

Bolaget är bland de största noterade på USA-börserna, men har fram tills offentliggörandet av sin senaste kvartalsrapport inte kunnat släppas in i S&P 500, då ingående bolag måste ha visat vinst de senaste fyra kvartalen (totalt sett) samt det senaste kvartalet. Nu är det dock i teorin grönt ljus och ett möjligt tillfälle är i september då en rutinmässig rebalansering av indexet sker. Med ett börsvärde i dag på cirka 280 miljarder dollar skulle elbilsbolagets indexvikt i S&P 500 bli omkring 1 procent.

Indexfondförvaltare har redan börjat titta på strategier för att, i det fall Tesla inkluderas, kunna anpassa sina portföljer så smidigt som möjligt, rapporterar Bloomberg.

Med dagens aktieprisbild för Tesla samt de i S&P 500 ingående aktierna kommer indexfonder (inklusive index-ETF:er) behöva sälja andra aktier till ett värde av mellan 35 och 40 miljarder dollar för att möjliggöra inköpen av Tesla till portföljerna, enligt Vanguards förvaltningschef Gerry O'Reilly.

Denna möjliga indexrockad ser ut att bli utmanande för de förvaltare vars jobb är att se till så att indexfonden följer utvecklingen av S&P 500 så nära som möjligt. Gerry O'Reilly beskriver det som ett kommande "superlikviditetsevent".

Inkluderingen behöver inte bli av i september utan kan ske när som helst framöver, och indexfonderna kan få så lite som ett par dagars varsel inför händelsen. Med tanke på hur både stor och volatil Teslaaktien är kan förvaltarnas tillvägagångssätt vid inköpet få mer betydelse än i normalfallet då indexförändringar sker, för deras förmåga att följa S&P 500. Indexförvaltarna måste bestämma sig för om de ska börja köpa in aktien innan inkluderingen, på inkluderingsdagen, eller om de ska köpa i efterhand, enligt Bloomberg.