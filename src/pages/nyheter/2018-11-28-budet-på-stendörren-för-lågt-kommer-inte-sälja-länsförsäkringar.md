---
templateKey: blog-post
title: 'Budet på Stendörren för lågt, kommer inte sälja - Länsförsäkringar'
date: 2018-11-28T10:07:17.489Z
sponsored: false
featured: false
tags:
  - Länsförsäkringar
---
STOCKHOLM (Fonder Direkt) Länsförsäkringar Fonder anser att budet på fastighetsbolaget Stendörren är för lågt och därför kommer fondbolaget inte sälja sina aktier.

Det skriver Peter Norhammar, förvaltare för Länsförsäkringars fastighetsfond, i ett email till Nyhetsbyrån Direkt efter att Länsförsäkringar Fondförvaltning tidigare på onsdagen flaggat för ett innehav om drygt 10 procent av aktiekapitalet.

Peter Norhammar påpekar att Länsförsäkringar är av uppfattningen att substansvärdet redan i nuläget "ligger en bra bit över budnivån" och därtill kommer att "växa snabbt under överskådlig framtid".

På tisdagen lade EQT Real Estate ett kontantbud på Stendörren Fastigheter på 100:25 kronor per aktie. Budet svarar för en premie om 3,8 procent jämfört med måndagens stängningskurs för B-aktien.

Stendörren noteras 1 procent högre till 101:50 kronor på onsdagsförmiddagen.
