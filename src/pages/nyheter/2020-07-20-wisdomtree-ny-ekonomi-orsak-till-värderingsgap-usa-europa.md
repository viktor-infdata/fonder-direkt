---
templateKey: blog-post
title: 'Wisdomtree: "Ny ekonomi" orsak till värderingsgap USA/Europa'
date: 2020-07-20T14:04:58.424Z
sponsored: false
featured: false
tags:
  - Wisdomtree
---
STOCKHOLM (Fonder Direkt) Värderingsgapet mellan amerikanska och europeiska aktier har ökat sedan återhämtningen på aktiemarknaden tog fart i slutet av mars.

Det konstaterar kapitalförvaltaren Wisdomtree i en rapport, där man samtidigt slår fast att europeiska aktier har varit billigare amerikanska dito alltsedan finanskrisen, mätt med Shillers CAPE-ratio.

![Värdering av den europeiska (Bloomberg European 500) respektive amerikanska (S&P 500) aktiemarknaden sedan 2007, på basis av Robert Shillers cykliskt justerade pris/vinst-ratio. (Källa: Barcleys/Wisdomtree)](/img/wisdomtree-20jul.png "Värdering av den europeiska (Bloomberg European 500) respektive amerikanska (S&P 500) aktiemarknaden sedan 2007, på basis av Robert Shillers cykliskt justerade pris/vinst-ratio. (Källa: Barcleys/Wisdomtree)")

*Värdering av den europeiska (Bloomberg European 500) respektive amerikanska (S&P 500) aktiemarknaden sedan 2007, på basis av Robert Shillers cykliskt justerade pris/vinst-ratio. (Källa: Barcleys/Wisdomtree)*

Enligt Wisdomtree är det inte en mer expansiv centralbank i USA som är förklaringen till att värderingarna på landets aktiemarknad har (fortsatt) springa ifrån de europeiska under pandemin. Om något har ECB:s penninginjektioner, relativt ekonomins storlek, varit större än FED:s, skriver kapitalförvaltaren.

Istället handlar det om samma fenomen som de menar har varit aktuellt hela det senaste decenniet: att marknaden i USA har en större vikt av bolag som kan räknas till den "nya ekonomin", än vad som är fallet i Europa. Med den nya ekonomin avser Wisdomtree företag som befinner sig i frontlinjen när det kommer till innovation.

"Teknologi och hälsovård är de ledande kandidaterna i den här kategorin och värderingsmultiplarna i dessa sektorer har expanderat de senaste åren, i takt med att investerare fortsätter att satsa på att innovationen i dessa sektorer kommer att driva tillväxten i framtiden", skriver Wisdomtree.

Europeiska aktieindex består fortfarande till en större del av "gamla ekonomin"-sektorer som banker, dagligvaror samt verkstad, konstaterar förvaltaren. Företag inom den gamla ekonomin kan visserligen vara innovativa, men dessa företag tenderar att vara mer mogna samt byggda på 1900-talets affärsmodeller, snarare än 2000-talets internetdrivna affärsmodeller, enligt Wisdomtree.

I USA uppgår andelen nya ekonomi-företag till cirka hälften av S&P500 räknat som indexvikt, medan det i Europa handlar om cirka 25 procent, enligt kapitalförvaltarens sammanställning.

***Tjänsten Fonder Direkt produceras av Nyhetsbyrån Direkts fondredaktion, som är frikopplad från Direkts övriga redaktion. Materialet kan vara finansierat och framtaget efter överenskommelse med extern part, vilket i förekommande fall markeras med "Uppdragsartikel" vid rubriken.***