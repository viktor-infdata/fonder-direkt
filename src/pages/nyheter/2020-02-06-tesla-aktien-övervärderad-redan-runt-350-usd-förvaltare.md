---
templateKey: blog-post
title: 'Tesla: Aktien övervärderad redan runt 350 USD - Förvaltare'
date: 2020-02-06T14:36:06.863Z
sponsored: false
featured: false
tags:
  - Fonder
---
STOCKHOLM (Fonder Direkt) Teslas aktie har sedan i höstas bjudit långsiktiga investerare på en rejäl belöning, mellan 1 oktober 2019 och 4 februari 2020 rusade aktien hela 262 procent, något som varit desto mer bekymmersamt för många blankare.

Den spikraka uppgången i aktien under de senaste månaderna förklaras av många som fenomenet "kortklämman".

"Bakom Teslas otroliga rally ligger främst en så kallad kortklämma, det vill säga blankare som tvingas köpa tillbaka aktier som lånats och sålts. Utlösaren till detta kom när Tesla i slutet av oktober släppte sin rapport för det tredje kvartalet, där bolaget visade svarta siffror när marknaden fortsatt hade förväntat sig röda siffror", skrev bland annat tidningen Placera på onsdagen.

![Teslas aktiekurs mellan 1 oktober 2019 och 4 februari 2020. (Källa: Infront)](/img/tesla.png "Teslas aktiekurs mellan 1 oktober 2019 och 4 februari 2020. (Källa: Infront)")

*Teslas aktiekurs mellan 1 oktober 2019 och 4 februari 2020. (Källa: Infront)*

James Clunie, som förvaltar lång/kort-aktiefonden Jupiter Global Absolute Return, uppger i en kommentar till Fonder Direkt att de fortfarande har kvar sin korta position i Tesla och påpekar att han tycker att aktiepriset verkar helt orelaterat till bolagets fundamenta.

"Jag vet inte om prisfallet på 17 procent innebär att bubblan har spräckts eller att det är slutet på rallyt, men det kan mycket väl vara en möjlighet", resonerar James Clunie.

![](/img/tesla2.png)

*Teslas aktiekurs mellan 4 och 5 februari 2020 (Källa: Infront)*

En svensk fondförvaltare som under en lång period haft en kort position i elbilstillverkaren är Staffan Knafve som förvaltar aktiehedgefonden Rhenman Global Opportunities L/S.

"Vi var övertygade om att aktien var felvärderad redan vid en nivå drygt hälften av vad den är värderad nu. Det som är anmärkningsvärt är att omsättningen i aktien under de senaste dagarna pendlat mellan 30-50 miljarder dollar, att jämföra med exempelvis Microsoft eller Apples omsättning som ligger kring 5-10 miljarder dollar", konstaterar Staffan Knafve i en intervju med Fonder Direkt.

Även han lyfter att en stor del av uppgången beror på kortklämman, då en mängd investerare tagit en alltför aggressiv positionering i aktien - något som han menar att han själv inte gjort.

"Vi har inte tvingats stänga vår kortposition då den inte är större än vad vi kan hantera. Under de cirka tre åren som vi har haft positionen så har vi även succesivt täckt den så den är relativt liten", förklarar han.

Teslas rapport för det tredje och fjärde kvartalet visade oväntat vinster, men enligt Staffan Knafve så räcker det med att man tar bort de utsläppsrätter som de erhåller för att det ska bli ett nollresultat.

Han påpekar att han inte har något emot bolaget i sig utan tycker att de har gjort ett fantastiskt jobb med att integrera elbilar i samhället och samtidigt gett konkurrenterna en spark i baken och han konstaterar att Elon Musk troligtvis i all framtid kommer vidkännas för att han satte igång elbilsrevolutionen,

"Men samtidigt om man kollar på de stora tyska och asiatiska biltillverkarna så investerar de en enorm summa pengar på just elbilar för tillfället - pengar som Tesla inte har. Konkurrensen kommer utan tvekan att äta in på Teslas marknad", säger han.

"När aktieuppgången var som värst så hade Tesla ett börsvärde som var lika stort som alla amerikanska bilmärken, plus Daimler och BMW eller alla tyska biltillverkare tillsammans. Detta var alltså börsvärdet för ett bolag som har en världsmarknadsandel på 0,4 procent", beskriver Staffan Knafve.

Hur länge den här hypen kommer att hålla i sig menar han dock är omöjligt att förutspå och han påpekar att investerare ofta försöka hålla liv i liknande fenomen länge, eftersom det finns pengar att tjäna.

"Den dagen man ser var volymerna hamnar för elbilsmarknaden så kanske man inte längre är lika övertygad om att Tesla kommer erövra världen, däremot är det mycket möjligt att Tesla kan bli ett väldigt fint varumärke och en bra nischtillverkare. Frågan är helt enkelt om de kommer kunna ta en särskilt stor andel av marknaden som helhet, något jag inte tror att de har resurserna för att göra, men det kan nog ta tid innan marknaden inser det", resonerar han.

Trots att Tesla har vart den senaste tidens snackis menar Staffan Knafve att det finns många andra branscher och bolag som är mycket viktigare att sätta sig in i.

"Det är onekligen en fascinerande situation och det är lätt att lägga för mycket tid på Tesla när det finns mycket annat som är viktigare. För min egen del fokuserar jag mycket på exempelvis banker för tillfället", avslutar Staffan Knafve.
