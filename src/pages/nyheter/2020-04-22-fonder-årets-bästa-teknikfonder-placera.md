---
templateKey: blog-post
title: 'Fonder: Årets bästa teknikfonder - Placera'
date: 2020-04-22T10:50:02.241Z
sponsored: false
featured: false
tags:
  - Fonder
---
STOCKHOLM (Fonder Direkt) Att köpa teknik- och tillväxtbolag har varit en av de mest populära handelsstrategierna under coronavirusoron. När en miljard människor sattes i hemmakarantän med social distansering, har det skapats nya trender, det skriver Pär Ståhl i en fondkommentar på Placera.

"Samtidigt som delar av detaljhandel, resande, underhållning, turism och hotellverksamhet går på sparlåga, gynnas tillväxtbolag inom hälsovård när efterfrågan på sjukvårdsmaterial skjutit i höjden. Digitaliseringstjänster som har en strukturell medvind sedan länge har nu snarare fått en accelererande tillväxt", konstaterar Pär Ståhl.

Stockholmsbörsen har sedan årsskiftet backat runt 15 procent. Det breda amerikanska aktieindexexet S&P 500 har klarat sig lite bättre med minus 12,5 procent i lokal valuta. Men vi hittar flera aktievinnare på den teknik-, hälsovårds- och tillväxttunga Nasdaq börsen. Nasdaq 100 index som innehåller de 100 största och mest likvida aktierna har haft en oförändrad kursutveckling i år.

Den svenska kronan har inte gynnats av coronaoron, påpekar Pär Ståhl. Dollarn har avancerat med närmare åtta procent vilket gör att amerikanska tillgångar får en klart boost när vi räknar om avkastningen till svenska kronor. Då hamnar Nasdaq 100 index på en avkastning på närmare åtta procent och S&P 500 index på minus 5 procent.

"Det är tydligt att corona har ändrat spelplanen. Oljepriset har kollapsat när det globala resandet sjunkit som en sten. Hemmakarantän skapar ett minimalt behov att resa till och från jobbet. Det har gjort att streaming och underhållningsbolaget Netflix nu har ett marknadsvärde som är större än den amerikanska oljejätten Exxon Mobile som tidigare var ett av världens största bolag mött i börsvärde. Då ska man tänka på att Netflix börsvärde motsvarar knappt 15 procent av Microsoft", skriver han.

Teknikjätten Microsoft är en annan vinnare när anställda jobbar hemifrån, framkommer det. Användandet av Microsoft Teams där videokonferensverktyget Skype finns har ökat med närmare 40 procent, den senaste månaden.

"Investerarnas stora intresse för teknik, internet och tillväxtaktier har skapat den största viktkoncentrationen någonsin i det amerikanska S&P 500 index som mäter temperaturen på de 500 största och mest likvida amerikanska bolagen. De fem största bolagen i indexet är Microsoft, Apple, Amazon, Alphabet (Google) och Facebook. Tillsammans väger de drygt 20 procent av indexvärdet, vilket är nytt rekord. Och betydligt mer än före internetbubblan sprack för tjugo år sedan våren 2000", förklarar Pär Ståhl.

Placera har listat teknikfonderna från Avanzas fondutbud. Totalt är det 22 fonder som är kategoriserade enligt Morningstars fondkategori: Ny teknik. Totalt är 60 procent av fonderna på plus i år.

![](/img/teknik.png)

Öhman Global Growth är en aktivt förvaltad globalfond som företrädesvis investerar i snabbväxande tillväxtbolag. Halva fonden består av teknikbolag, även hälsovårdsbolag utgör ett betydande tema i fonden. Fonden har startat året med en 11-procentig uppgång. Men det som imponerar är den senaste månadens uppgång på hela 24 procent, anser Pär Ståhl.

Uppgången i fonden är bred, hela åtta av de tio största innehaven har positiv avkastning i år. Det imponerat då årets inledning varit tufft.

Näst bästa fond är den amerikanska teknikfonden JP Morgan US Technology A. Den är aktivt förvaltad och investerar i väletablerade teknikbolag och även i mindre teknikbolag med bas i USA. Fonden består till 36 procent av små- och medelstora bolag, vilket är mer än kategorisnittet.

Fondens näst största innehav är halvledarbolaget Advanced Micro Devices som stigit 24 procent i år. Microsoft med ett börsvärde på drygt 1300 miljarder dollar återfinns först på tredjeplats med en vikt på 3 procent. Microsoft har stigit 12 procent och är USA:s största bolag mätt i börsvärde före Apple.

Swedbank Robur Ny teknik har i huvudsak ett nordiskt småbolagsfokus. Fonden fokuserar på innovativa bolag med stark tillväxt som har uppnått lönsamhet och vars produkter eller tjänster karaktäriseras av ett högt teknikinnehåll. Sedan årsskiftet är uppgången 9 procent.

Fonden förvaltas sedan i juli 2019 av Henrik Nyblom. Han som tog över som förvaltare efter Erik Sprinchorn och Carl Armfelt, som idag förvaltar TIN Ny teknik. TIN Ny teknik har i år avkastat 6 procent och intar en nionde plats. Men den senaste månaden har TIN Ny teknik högst avkastning av alla i fondkategorin på hela 26 procent.

En global variant på de svenska teknikfonderna Swedbank Robur Ny teknik och TIN Ny teknik med småbolagsfokus är BGF Next Generation Technology. Bakom Next Generation Technology står Blackrock, världens största kapitalförvaltare. I år har fonden avkastat 8 procent.

Fonden investerar inom framtidsteman som artificiell intelligens, automatisering, robotisering och nya betalningslösningar. Drygt 60 procent är investerat i små- och medelstora bolag.