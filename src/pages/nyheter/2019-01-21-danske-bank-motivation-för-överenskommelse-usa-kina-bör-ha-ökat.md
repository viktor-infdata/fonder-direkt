---
templateKey: blog-post
title: 'Danske Bank: Motivation för överenskommelse USA/Kina bör ha ökat'
date: 2019-01-21T11:03:08.295Z
sponsored: true
featured: false
tags:
  - Danske Bank
---
STOCKHOLM (Fonder Direkt) Under förra rapportsäsongen spelade starka resultat ingen roll, då samtliga bolag som aviserade att tillväxten hade toppat föll på börsen, skriver Danske Bank i sitt veckobrev House view.



Den kommande rapportperioden blir en ordentlig temperaturmätare på ekonomins tillstånd, särskilt då den senaste tidens makrostatistik varit svagare än väntat i både USA och Europa.



"Vinstestimaten för det fjärde kvartalet har redan skruvats ner och visar nu tecken på att ha bottnat, men trots det finns en risk att bolag som guidar för ett svagare 2019 kommer att straffas", skriver banken.



Danske Bank anser att motivationen för att nå en lösning på handelskonflikten borde ha ökat hos både USA och Kina, i takt med att handelskrigets effekter nu börjar kännas av för de båda parterna. Banken ser en positiv effekt för tillväxtmarknader om en överenskommelse kan nås.



"Om USA och Kina kommer överens är det positivt för globala aktier, men särskilt positivt bör det vara för tillväxtmarknadsaktier som drabbats hårdast av handelskriget. Under våren kommer också de stimulanser som Kina har genomfört att börja synas i statistiken vilket även det kommer att vara gynnsamt för tillväxtmarknader", skriver Danske Bank.



Under måndagen ska Storbritanniens premiärminister Theresa May presentera en plan b för brexit, efter att parlamentet i förra veckan röstade ned det föreslagna avtalet. Danske Bank förväntar sig att ett modifierat brexit-avtal så småningom kommer att kunna röstas igenom, och att det i så fall kan ge en positiv börseffekt i Europa och ett starkare pund.



"En annan möjlighet är att en ny folkomröstning om brexit utlyses vilket också skulle vara positivt för riskaptiten, eftersom det i dag ser ut att finnas en majoritet för att stanna i EU. Slutligen har även sannolikheten att brexit skjuts fram till sommaren ökat", skriver banken.
