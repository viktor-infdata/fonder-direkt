---
templateKey: blog-post
title: "Fonder: ETF:er toppar listan över bästa fonderna hittills i år"
date: 2020-06-30T11:00:24.072Z
sponsored: false
featured: false
tags:
  - Fonder
---
<!--StartFragment-->

STOCKHOLM (Fonder Direkt) Tre börshandlade fonder, ETF:er, intar topplistan över de bäst presterande fonderna under årets första sex månader. Bland de 15 fonder som har gått bäst (och som finns till försäljning i Sverige) är majoriteten aktiefonder medan fem är börshandlade fonder.

Det visar statistik från data- och analystjänsten Morningstar, där det framgår att sju fonder har en avkastning överstigande 50 procent hittills i år samtidigt som de två fonderna i topp har en avkastning norr om 85 procent (i svenska kronor).

Gemensamt för de båda fonderna i topp är att de är börshandlade fonder som följer kryptovalutan ether, den näst största kryptovalutan efter bitcoin. De är även de enda fonderna i topplistan som har en negativ avkastning på ett års sikt, vilket belyser risken med att investera i kryptovalutor - en hög volatilitet.

Även tredjeplatsen går till en börshandlad fond, WisdomTree Natural Gas 1x Daily Shrt ETC, som ger investerare en kort exponering mot naturgas. Om man investerar i denna ETF tror man således på ett fallande naturgaspris, vilket visat sig vara en god strategi hittills i år då ETF:en stigit hela 59 procent sedan årsskiftet. Om man hade investerat i denna ETF för ett år sedan hade man varit plus 83 procent. Råvaran har hamnat i kläm i det pågående arbetet mot en mer hållbar värld då fossila bränslen bortprioriteras i förmån för förnybara energialternativ.

Två svenska fonder lyckas ta sig in på topplistan: Consensus Småbolag och Swedbank Robur Ny Teknik efter uppgångar om drygt 34 procent hittills i år. Båda fondernas största innehav är svenska gamingbolaget Stillfront. Aktien har stigit över 120 procent sedan årsskiftet och har onekligen agerat som en viktig bidragsgivare för fonderna.

Även gamingbolaget Embracer och mjukvaruföretaget Fortnox syns bland portföljernas största innehav, aktier som stigit 83 respektive 51 procent sedan årsskiftet.

Bästa fonderna sedan årsskiftet tillgängliga i Sverige:

|                                          |                     |                    |            |
| ---------------------------------------- | ------------------- | ------------------ | ---------- |
| **Fond**                                 | **Avkastning 1 år** | **Avkastning YTD** | **Typ**    |
| XBT Provider Ether Tracker One ETN       | \-35,5%             | +86,9%             | ETF        |
| XBT Provider Ether Tracker Euro ETN      | \-35,5%             | +85,9%             | ETF        |
| WisdomTree Natural Gas 1x Daily Shrt ETC | +83,1%              | +59,0%             | ETF        |
| MS INVF US Insight Z                     | +53,1%              | +55,9%             | Öppen fond |
| MS INVF US Growth I                      | +51,7%              | +55,1%             | Öppen fond |
| WisdomTree Cloud Computing ETF USD Acc   |                     | +51,4%             | ETF        |
| Matthews China Small Coms Fd I USD Acc   | +74,6%              | +50,9%             | Öppen fond |
| Baillie Gifford WW US Equity Gr B EUR    | +54,1%              | +45,6%             | Öppen fond |
| Baillie Gifford WW L/T Glb Gr B USD Acc  | +63,0%              | +39,9%             | Öppen fond |
| BGF Next Generation Technology Z2 USD    | +57,3%              | +38,9%             | Öppen fond |
| Rivoli Optimal Allocation U              | +35,1%              | +38,0%             | Öppen fond |
| MS INVF Global Advantage Z               | +43,6%              | +37,5%             | Öppen fond |
| Consensus Småbolag A                     | \-                  | +34,0%             | Öppen fond |
| WisdomTree WTI Crude Oil 1x Dl Shrt ETC  | +21,3%              | +33,8%             | ETF        |
| Swedbank Robur Ny Teknik A               | +48,8%              | +33,7%             | Öppen fond |

*Källa: Morningstar. Fonderna är på ett eller annat sätt tillgängliga för försäljning i Sverige, men inte nödvändigtvis för privatpersoner via exempelvis nätmäklare.*

Det finns närmare 5.200 fonder och börshandlade fonder tillgängliga för handel i Sverige, men inte nödvändigtvis för privatpersoner via exempelvis nätmäklare, och spannet mellan de bästa och sämsta fonderna är stort. De sämsta fonderna under årets första sex månader är likväl som de tre bästa ETF:er.

ETF:erna i botten på listan inkluderar samtliga hävstång, som enkelt förklarat både kan förstärka vinster såväl som förluster. Den sämsta börshandlade fonden, WisdomTree WTI Crude Oil 2x Dl Lvrgd ETC, har tappat hela 92,4 procent sedan årsskiftet. Så mycket som åtta av de tio sämsta fonderna har exponering mot olja med hävstång.

Det är inte förvånande att oljerelaterade fonder hamnar i botten på listan då oljepriset haft en minst sagt turbulent vår. Vi har sett extrema kursrörelser i oljan och vid ett tillfälle föll till och med oljepriset till negativa nivåer för första gången någonsin, för att sedan studsa upp igen. Just volatilitet är något som hävstångsprodukter inte gillar, vilket kan vara en bidragande faktor till de markanta nedgångarna i ETF:erna.

Bortsett från ETF:er med hävstång noteras energifonder, brasilienfonder och även SEB Latinamerikafond, som backat nästan 40 procent i år, bland fondförlorarna.

<!--EndFragment-->