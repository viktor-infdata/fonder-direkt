---
templateKey: blog-post
title: 'Danica Pension Sverige: Danske Bank förhandlar om försäljning'
date: 2018-12-07T11:03:32.594Z
sponsored: false
featured: false
tags:
  - Danica
---
STOCKHOLM (Fonder Direkt) Danske Bank kan komma att sälja Danica Pensions svenska gren, som bland annat är verksam inom avtalspension, enligt ett pressmeddelande banken gick ut med på torsdagskvällen. Detta efter att Danske Bank fått förfrågningar från media om en möjlig försäljning.

"Förhandlingar pågår och det finns inga garantier för att en affär kommer att genomföras", skriver Danske Bank.

Enligt den danska tidningen Børsen är det den danska kapitalfonden Polaris som tillsammans med tyska Acathia Capital förhandlar med Danske Bank om den svenska delen av Danica. Det liggande budet uppges enligt tidningen vara värt över två miljarder danska kronor, motsvarande 2,7 miljarder svenska kronor.

Børsen uppger även att det svenska riskkapitalbolaget Altor, tillsammans med Nordic Insurance Consolidation Group (NICG), visat konkret intresse avseende ett förvärv. De två aktörernas gemensamma bud ska dock ha legat 5-10 procent under det från Polaris.
