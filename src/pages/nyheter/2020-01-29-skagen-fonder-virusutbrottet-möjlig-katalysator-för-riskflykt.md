---
templateKey: blog-post
title: 'Skagen Fonder: "Virusutbrottet möjlig katalysator för riskflykt"'
date: 2020-01-29T14:43:02.436Z
sponsored: true
featured: false
tags:
  - Skagen Fonder
---
STOCKHOLM (Fonder Direkt) Även om det vore oklokt att underskatta det potentiella hotet från coronaviruset och den allvarliga påverkan på de drabbade, är den nuvarande marknadsreaktionen förväntad, det skriver Skagen Fonders investeringsdirektör Alexandra Morris i ett inlägg på fondförvaltarens hemsida.

Oron för den potentiella effekten av coronaviruset och dess spridning har synts världen över, och inte minst på de globala aktiemarknaderna som föll kraftigt i måndags.

MSCI All Country World Index föll med 1,6 procent, vilket är den största nedgången sedan augusti ifjol under handelskonflikten mellan USA och Kina. Oron bland investerare har ökat, vilket återspeglas i VIX-indexet för marknadsvolatilitet som rusade 20 procent, den högsta nivå sedan oktober, noterar Alexandra Morris.

"Marknaderna i Kina och Hongkong har stängts och ledigheten i samband med nyårsfirandet har förlängts. Yuanen och börshandlade fonder med koppling till kinesiska företag föll, medan Japans Nikkei och Koreas Kospi-index tappade 0,5 respektive 3,1 procent när investerare sålde aktier i asiatiska bolag med exponering mot Kina", lägger hon till.

De hårdast drabbade sektorerna menar hon är de som är beroende av den kinesiska marknaden, inklusive flygbolag, hotell och lyxvaror.

"Det är troligt att aktiemarknadsreaktionen återspeglar den underliggande bräckligheten i investerarnas förtroende med fortsatt oro över den globala ekonomiska tillväxten. Många aktiemarknader har rekordhöga nivåer och värderingarna är alltmer utsträckta. Coronavirusutbrottet kan bli katalysatorn för en oundviklig förflyttning mot lägre risk", skriver investeringsdirektören.

Vad gäller Skagens egna fonder påpekar hon att de som globala investerare oundvikligen påverkas av oron och tre av deras aktiefonder äger för närvarande kinesiska börsnoterade bolag, dock med en "relativt liten exponering".

Skagen Kon-Tiki har den största exponeringen med 20,1 procent av tillgångarna investerade i Kina (dock betydligt lägre än MSCI Emerging Market Index 34,2 procents vikt). Skagen Focus har 4,4 procent och Skagen Vekst har 3,4 procent, medan Skagen m2 har 4,4 procent investerat i Hongkong, framkommer det.

"I tider som dessa är det viktigt att påminna sig om att investeringar alltid innebär risk och perioder med marknadsvolatilitet. /…/ Tidigare epidemier av liknande sjukdomar har tenderat att följa ett mönster; investerare har sålt av fram tills antalet nya fall toppat och rädslan avtagit. Därefter har aktiemarknaderna återhämtat sig. Under liknande perioder med marknadspress har också köpmöjligheter skapats, särskilt för långsiktiga investerare som Skagen. Den ekonomiska effekten av liknande utbrott, som sars, har ofta varit kortsiktig", skriver Alexandra Morris.

Ytterligare en skillnad om man jämför med sars-utbrottet är att kinesiska myndigheter har reagerat snabbt och offentligt denna gång för att kontrollera coronaviruset, konstaterar hon.
