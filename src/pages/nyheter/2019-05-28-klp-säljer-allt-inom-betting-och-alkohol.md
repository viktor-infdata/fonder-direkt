---
templateKey: blog-post
title: 'KLP: Säljer allt inom betting och alkohol'
date: 2019-05-28T08:51:11.375Z
sponsored: false
featured: false
tags:
  - KLP
---
STOCKHOLM (Fonder Direkt) Norges största pensionsfond Kommunal Landspensjonskasse (KLP) har beslutat att göra exit ur bolag som genererar intäkter från alkohol och betting för att skala ner innehav ytterligare inom så kallade "sin stocks".



Det rapporterar Nyhetsbyrån Direkt.



"Det här handlar inte bara om vad som ger bäst avkastning, men också om våra investeringar bidrar positivt och hållbart ur socialt hänseende", säger fondens vd Sverre Thornes i ett pressmeddelande.



Det innebär att fonden kommer sälja sina andelar i bolag som norska brännvinsproducenten Arcus, champagnefabrikanten LVMH, bryggerijättar som AB Inbev, Heineken, Carlsberg och Diageo, enligt Financial Times.



Bettinginnehavet uppgår till några tiotals miljoner. Bland de innehav i 50 bolag som nu kommer försvinna ur portföljen fanns vid 2018 års redovisning 0,05 procents andel i Betsson, 0,04 procent i Kindred och Leovegas och 0,02 procent i Evolution Gaming och 0,01 procent i Kambi.



Fondens företrädare pekar på statistik från Världshälsoorganisationen (WHO) som visar att mer än 50 procent av alla våldsincidenter i Norge involverar alkohol och att alkoholrelaterade kostnader uppgår till omkring 17 miljarder norska kronor per år (19 miljoner svenska kronor).



"Alkohol- och spelberoende har stora negativa konsekvenser för individer och deras nära och kära, liksom de är kostsamma för samhället. Vi vill investera pensionsfondens pengar i andra typer av affärer, som i större utsträckning bidrar till en säker och bättre värld för alla", sade vd:n.



Fonden har även tidigare fattat policybeslut i hållbarhetens tecken. 2014 drog sig fonden tillbaka från bolag som genererade mer än 50 procent av sina intäkter från kol. Tidigare i maj sattes gränsen ned till max 5 procent.



Pornografi, som också brukar räknas in till kategorin "sin stocks" har redan exkluderats från pensionsfondens portfölj.
