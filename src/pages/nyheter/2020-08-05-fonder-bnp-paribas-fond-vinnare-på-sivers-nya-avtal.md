---
templateKey: blog-post
title: "Fonder: BNP Paribas-fond vinnare på Sivers nya avtal"
date: 2020-08-05T10:44:30.586Z
sponsored: false
featured: false
tags:
  - BNP Paribas
  - Fonder
---
STOCKHOLM (Fonder Direkt) Teknikbolaget Sivers IMA:s aktie har skjutit i höjden på onsdagen, efter att bolaget aviserade ett avtal med ett "globalt högteknologibolag" värt cirka 480 miljoner kronor över tre år, avseende en gemensam 5G-millimetersvåglösning.

Aktien hade strax före klockan 13 stigit med 34 procent och är därmed upp nästan 130 procent sedan årsskiftet.

I ägarlistan framträder franska BNP Paribas Nordic Small Cap som den fond som har investerat störst andel kapital i aktien i förhållande till portföljstorleken, med 1,4 procent (innan dagens uppgång), enligt data från Morningstar.

Övriga fonder med innehav i aktien är Folksam LO Västfonden, med en portföljandel på 0,9 procent i Sivers IMA, AMF Aktiefond Småbolag (0,7), Alfred Berg Nordic Small Cap ESG (0,5) samt Swedbank Ny Teknik (0,5).