---
templateKey: blog-post
title: "Nuveen: Biden-vinst kan gynna infrastruktur & tillväxtmarknader"
date: 2020-08-05T15:21:55.257Z
sponsored: false
featured: false
tags:
  - Nuveen
  - Infrastruktur
  - Tillväxtmarknader
---
STOCKHOLM (Fonder Direkt) Vore det amerikanskt presidentval i dag skulle Demokraternas Joe Biden avgå som klar segrare, om man ska tro nationella valundersökningar.

![Aggregerade nationella valundersökningar sedan i september 2019. Uppdaterat den 3 augusti 2020. (Källa: Wikipedia)](/img/election5aug.png "Aggregerade nationella valundersökningar sedan i september 2019. Uppdaterat den 3 augusti 2020. (Källa: Wikipedia)")

*Aggregerade nationella valundersökningar sedan i september 2019. Uppdaterat den 3 augusti 2020. (Källa: Wikipedia)*

Ett möjligt regimskifte i Vita huset efter presidentvalet i november har potentialen att lyfta infrastrukturinvesteringar och tillväxtmarknader, enligt kommentarer från kapitalförvaltaren Nuveen vid ett virtuellt seminarium på tisdagen, rapporterar Institutional Investor.

Nuveen konstaterar att Donald Trump inledningsvis aviserade att det skulle spenderas på infrastruktur efter att Republikanerna tog makten i valet 2016, men att lite har hänt sedan dess. Med en Demokratledd regering uppges investeringar inom områden som broar och vägtullar med mera kunna ta fart.

"En nyckelpoäng är spenderandet som skulle kunna ske med en demokratisk storseger. Vi ser uppsida inom infrastruktur", sade Nathan Shetty, chef för multitillgångar på Nuveen.

Även tillväxtmarknader står att vinna vid ett maktskifte, menar Nuveen, då världshandeln skulle må bra av en mindre kaotisk miljö som inte genom en Trump-tweet svänger från en dag till en annan. Demokraterna skulle även troligen vara mer benägna att samarbeta med världshandelsorganisationen WTO vilket potentiellt skulle ge stöd åt tillväxtmarknader, anförde Nuveens räntechef Tony Rodriguez.

Stöd kunde vara tacksamt för många tillväxtmarknader, som har drabbats hårt av coronavirusets återverkningar. Tittar man till exempel på aktieindex har tillväxtmarknader som helhet tappat med 2,3 procent sedan årsskiftet i dollartermer, medan ett globalt aktieindex har backat med 0,9 procent.

Men bilden inom tillväxtmarknader är splittrad, då det i huvudsak är Kina som har förhindrat en större nedgång. Faktum är att indexet MSCI China All Shares har stigit med 18,7 procent i år, samtidigt som Kina har en indexvikt på hela 41 procent i MSCI:s tillväxtmarknadsindex. Andra regioner har haft det betydligt tuffare, då exempelvis MSCI Latin America har fallit drygt 31 procent sedan årsskiftet.