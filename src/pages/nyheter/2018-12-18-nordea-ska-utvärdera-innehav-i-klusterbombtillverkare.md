---
templateKey: blog-post
title: 'Nordea: Ska utvärdera innehav i klusterbombtillverkare'
date: 2018-12-05T13:53:54.080Z
sponsored: false
featured: false
tags:
  - Nordea
---
STOCKHOLM (Fonder Direkt) Folksam, Handelsbanken, Länsförsäkringar, Nordea, SEB och Swedbank brister alla i sina investeringsriktlinjer gällande klusterbomber, enligt en rapport från den nederländska fredsorganisationen PAX.

Det skriver Svenska Dagbladet.

I PAX granskning, som omfattar 104 finansiella institutioner världen över, klarar sig pensionsjättarna AMF, Alecta och AP-fonderna bättre och placerar sig bland de svenska institutioner med bäst riktlinjer.

Nordea hamnar särskilt i skamvrån, då fonden Nordea Indexfond Global har investerat i israeliska Elbit Systems, som nyligen förvärvat IMI Systems, vars verksamhet inkluderar tillverkning av klusterbomber.

Nu uppger sig Nordea se över sitt innehav i Elbit Systems.

"Innehavet i Elbit utgör 0,08 procent av vår globala indexfond. Vi har noterat att Elbit har köpt IMI Systems och i enlighet med vår policy och process utvärderar vi innehavet och kommer att sälja det om det bryter mot vår policy", skriver Nordeas chef för ansvarsfulla investeringar, Katarina Hammar, till SvD.
