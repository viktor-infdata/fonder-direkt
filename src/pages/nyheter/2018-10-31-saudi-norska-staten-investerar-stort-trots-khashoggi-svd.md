---
templateKey: blog-post
title: 'Saudi: Norska staten investerar stort, trots Khashoggi - SvD'
date: 2018-10-31T12:15:54.761Z
sponsored: false
featured: false
tags:
  - Khashoggi
---
STOCKHOLM (Fonder Direkt) Den norska statliga oljefonden kommer att fördubbla sina investeringar i Saudiarabien, till följd av att landet ska tas upp i FTSE:s tillväxtmarknadsindex.

Det skriver Svenska Dagbladet med hänvisning till Reuters som ska ha fått informationen från oljefonden.

De ökade investeringarna ska ske trots fördömanden världen över mot den saudiska regimen, som misstänks ha mördat journalisten Jamal Khashoggi på det saudiska konsulatet i Turkiet.

"Vi investerar i företag, inte länder. Våra investeringar i företag med säte i Saudiarabien kommer inte att ändras på grundval av politisk utveckling, kommenterade oljefondens chef Yngve Slyngstad till Reuters.

Den norska oljefonden är emellertid inte ensam om att växla upp sina investeringar i kungadömet. Passiva indexfonder väntas i och med FTSE:s indexinkludering också kliva in i landets börsbolag, och dessutom har indexleverantören MSCI meddelat att man ämnar ta in Saudiarabien i sitt tillväxtmarknadsindex i juni 2019.

Enligt Bloomberg väntar sig analytiker att det senare kommer leda till inflöden i miljardklassen räknat i dollar, från kapitalförvaltare runt om i världen.

Aktiestrategen Mohamad Al Hajj uppskattar att beloppen till följd av uppgraderingarna från FTSE och MSCI, både aktiv och passiv förvaltning inräknat, kan uppgå till mellan 30 och 45 miljarder dollar, skriver Bloomberg.

Den uppskattningen gjordes dock innan Khashoggi-skandalen uppdagades, och sentimentet bland aktiva förvaltare för saudiska investeringar är inte på topp för tillfället. Som Fonder Direkt rapporterade i går har fondförvaltare den senaste veckan sålt saudiska aktier för motsvarande 650 miljoner dollar.
