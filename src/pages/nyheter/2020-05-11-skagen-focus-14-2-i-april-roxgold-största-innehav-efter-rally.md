---
templateKey: blog-post
title: 'Skagen Focus: +14,2% i april, Roxgold största innehav efter rally'
date: 2020-05-11T09:04:59.448Z
sponsored: true
featured: false
tags:
  - Skagen Fonder
---
STOCKHOLM (Fonder Direkt) Den globala aktiefonden Skagen Focus ökade med 14,2 procent i april, medan dess jämförelseindex (MSCI ACWI NR USD) steg med 8,3 procent. Hittills i år har fonden retirerat med 22,1 procent per den 30 april, samtidigt som jämförelseindex har backat med 8,6 procent. Samtliga procentsatser avser svenska kronor.

Det framgår av en månadsrapport där fondförvaltarna Jonas Edholm och David Harris kommenterar utvecklingen.

Förvaltarduon konstaterar att den globala aktiemarknaden nyligen har upplevt ett av de raskaste rallyna genom tiderna, och detta följt av en av de snabbaste och djupaste marknadskorrektionerna i historien.

"En kraftig korrektion och en påföljande återhämtning leder ofta till en ändring av ledarskap på aktiemarknader. Vi tror inte att det kommer att vara annorlunda den här gången, och att ledarskapsfacklan till sist kommer att lämnas över till värdetillgångar, följt på en över tioårig uppgångsfas för stora tillväxtbolag", skriver Jonas Edholm och David Harris.

![](/img/focus.png)

*Fondens bäst respektive sämst presterande innehav i april. (Källa: Skagen Focus)*

**Fortsatt uppsida i kanadensisk guldraket**

Skagen Focus innehav i det kanadensiska guldbrytarbolaget Roxgold tog täten för fondens betydande uppgång i april, enligt rapporten, då bolaget lämnade en solid uppdatering gällande den nyligen förvärvade Séguéla-tillgången. Aktien uppges fortfarande vara ordentligt undervärderad trots en rusning på inte mindre än 50 procent i april.

Ett annat innehav som bidrog positivt under månaden var timmerproducenten West Fraser. Bakom denna uppgång fanns dels att storägaren Jim Pattison ökade sitt innehav för första gången på flera år, dels en solid rapport avseende det första kvartalet, enligt rapporten.

**Svag marknad gett lägen för fonden**

Jonas Edholm och David Harris meddelar att aktiemarknadens svaghet har gett upphov till åtskilliga möjligheter att etablera nya positioner. Ett nytt innehav är den amerikanska regionala banken Citizens Financial, som anses handlas till en omotiverad rabatt mot rimligt värde. Även den finländska skogskoncernen UPM har tagits in i Skagen Focus portfölj. Enligt förvaltarna använder bolaget sitt kassaflöde från dess mogna pappersverksamhet för att finansiera sin utveckling mot att bli en global koncern inom kartong, etiketter och specialpapper.

Skagen Focus hade 35 innehav vid utgången av april, varav de tio största svarade för drygt 45 procent av portföljvärdet. Sett till geografi har fonden sin största exponering i Japan, där 24,5 procent av kapitalet är placerat. Därpå följer Kanada med 17,1 procent, USA med 12,6 procent, Sydkorea med 8,4 procent samt Tyskland med 6,7 procent. Nedan de tio största innehaven per den 30 april.

![](/img/focus2.png)

*Källa: Skagen Fonder*