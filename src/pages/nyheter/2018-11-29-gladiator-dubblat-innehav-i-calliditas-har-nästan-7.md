---
templateKey: blog-post
title: 'Gladiator: Dubblat innehav i Calliditas, har nästan 7%'
date: 2018-11-29T14:18:55.078Z
sponsored: false
featured: false
tags:
  - Gladiator
---
STOCKHOLM (Fonder Direkt) Hedgefonden Gladiator, som förvaltas av Max Mitteregger, har köpt ytterligare aktier i specialistläkemedelsbolaget Calliditas varefter innehavet uppgår till drygt 2,4 miljoner aktier, motsvarande 6,9 procent av kapital och röster.

Det framgår av ett flaggningsmeddelande.

I slutet av oktober uppgick Gladiators innehav till lite mer än 1,2 miljoner, eller 3,5 procent, enligt ägardatatjänsten Holdings sammanställning.

Fondens fem största innehav är i storleksordning Saab, Recipharm, Oncopeptides, Sobi och Hansa Medical, enligt Holdings. Calliditas återfinns på plats nio.

Den 1 december stänger Gladiator för nyteckning, då fonden nått en storlek som bedöms som maximal, för att avkastningsmöjligheterna inte ska hindras.
