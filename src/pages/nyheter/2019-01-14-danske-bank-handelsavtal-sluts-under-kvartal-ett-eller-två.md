---
templateKey: blog-post
title: 'Danske Bank: Handelsavtal sluts under kvartal ett eller två'
date: 2019-01-14T13:09:56.256Z
sponsored: true
featured: false
tags:
  - Danske
---
STOCKHOLM (Fonder Direkt) Det är ännu inte läge att skriva av marknadsturbulensen och förklara recessionsrisken som avblåst, men oron har mildrats och sentimentet stärkts. Dels har handelssamtalen mellan USA och Kina gått framåt, och dels har den amerikanska centralbanken Federal Reserve mjuknat i tonen kring penningpolitiken.


Det är kärnan i Danske Banks veckobrev House view, som utkom på måndagen.

Danske Bank tror att ett handelsavtal mellan USA och Kina kommer slutas under det första eller andra kvartalet i år, vilket vore goda nyheter för världskonjunkturen. Det faktum att handelssamtalen länderna emellan häromveckan förlängdes från två till tre dagar kan knappast vara ett dåligt tecken, även om något officiellt uttalande inte har kommit, enligt banken.

"Senare i januari kommer en kinesisk delegation att anlända till Washington för att fortsätta samtalen, vilket är ett tydligt tecken på att förhandlingarna flyter på", skriver Danske Bank.

Ett annat orosmoln på marknaderna har varit Federal Reserves åtstramande politik, i form av räntehöjningar och bantning av balansräkning. Danske Bank konstaterar att prisökningarna i USA för tillfället är i linje med Feds mål, och att en möjlig ekonomisk inbromsning under 2019 kan bidra till fortsatt "kontrollerad inflation". Detta ger Fed flexibiliteten att vara lyhörd inför utvecklingen i ekonomin och på marknaden, och är något som enligt Danske Bank för tillfället mildrat oron för recession.


Veckans europeiska makrohöjdpunkt är Storbritanniens parlamentsomröstning om brexit på tisdagen. Danske Bank förväntar sig att utträdesavtalet röstas ned, vilket i så fall troligen leder till en andra omröstning, eller en helt ny folkomröstning angående EU-medlemskap, menar banken.

Sett till aktiemarknaden ser Danske Bank att fortsatt stora kursrörelser ligger i korten, och tror att tillverkningsindustrin kommer ha ett tufft första kvartal vilket kan oroa marknaden i stort.
