---
templateKey: blog-post
title: "Franklin Templeton: Släpper smart beta-ETF:er med klimatfokus"
date: 2020-07-28T12:41:08.866Z
sponsored: false
featured: false
tags:
  - Franklin Templeton
---
STOCKHOLM (Fonder Direkt) Fondförvaltaren Franklin Templeton har lanserat två klimatfokuserade smart beta-ETF:er som ska förvaltas i enlighet med Parisavtalets mål om att fasa ut koldioxidutsläpp.

Det rapporterar branschsajten Funds Europe.

Fonderna uppges representera "Paris-anpassade" versioner av aktieindexen Stoxx Europe 600 och S&P 500 (USA), vilka ska erbjuda investerare exponering mot bolag som är involverade i övergången mot en låg-koldioxid-ekonomi.

De nya fonderna heter Franklin Stoxx Europe 600 Paris Aligned Climate Ucits ETF samt Franklin S&P 500 Paris Aligned Climate Ucits ETF, och de förvaltas av Dina Ting och Lorenzo Crosato.

Franklin Templetons globala ESG-chef Julie Moret bedömer att ett betydande uppsving är att vänta för klimatanpassade investeringar i Europa. Detta i takt med att investerare rör sig bort från att se detta segment som en nisch, mot att bygga sina portföljer utifrån hållbar finans som kärna, enligt Funds Europe.

De två börshandlade fonderna listas i Tyskland den 30 juli och i Storbritannien samt Italien den 31 juli. Registrering kommer efter det ske i fler länder, inklusive Sverige.