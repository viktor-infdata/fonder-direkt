---
templateKey: blog-post
title: Hedgefonder har misslyckats med sitt uppdrag - DI
date: 2018-11-05T11:58:12.228Z
sponsored: false
featured: false
tags:
  - Hedgefonder
  - Hans Bolander
---
STOCKHOLM (Fonder Direkt) Hedgefonder har det senaste decenniet vid åtskilliga tillfällen misslyckats med sitt grunduppdrag, att leverera en stabil och säker avkastning. Oktober 2018 blev ännu en påminnelse om att hedgefondernas glansdagar är förbi.

Det skriver Dagens Industris Hans Bolander i en krönika i lördagens DI, med utgångspunkt i en sammanställning tidningen gjort över svenska hedgefonders oktoberutveckling. Sammanställningen visar att endast två av 18 jämförda fonder lyckades generera positiv avkastning under den tuffa börsmånaden, trots att hedgefonders ambition är att parera börsnedgångar genom taktisk kapitalallokering.

"Myten om finansiella trollkarlar som klarar av alla stormar har ingen förankring i verkligheten", skriver Hans Bolander.

Förklaringarna till hedgefondernas kräftgång är enligt skribenten många. Gällande aktiefokuserade fonder pekar han på att det inte varit en bra idé att säkra portföljen genom korta positioner i indexterminer, eftersom förvaltarna i många fall äger småbolag som faller mer än index under börsoro. Vidare uppges trendföljande fonder ha haft det tufft, med snabba och våldsamma kast.

Hans Bolander menar att oktober visar att en hedgefondinvesterare behöver diversifiera sig över flera hedgefonder, för att undvika de värsta dikeskörningarna. Samtidigt kritiserar han de avgiftsstrukturer som ofta innebär 1-2 procent i fast avgift samt 15-20 procent i avgift för den avkastning som överstiger den korta räntan. Hans Bolander anser att låga räntor talar för att hedgefonder måste börja konkurrera med avgifter, och att de prestationsbaserade avgifterna sticker i ögonen.
