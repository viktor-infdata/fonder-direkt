---
templateKey: blog-post
title: 'Fonder: Aktivistfonden Elliott rekordhandlat i AT&T, vill se åtgärder'
date: 2019-09-09T12:16:05.212Z
sponsored: false
featured: false
tags:
  - Elliot
  - AT&T
---
STOCKHOLM (Fonder Direkt) Den amerikanska aktivistfonden Elliott uppmanar i ett brev till telekom- och mediabolaget AT&T till omstruktureringar i portföljen. Elliott vill bland annat se att AT&T säljer av bolagsdelar som inte anses vara inom kärnverksamheten.

Det skriver Nyhetsbyrån Direkt.

Elliott har förvärvat aktier för 3,2 miljarder dollar i AT&T, omkring 1,2 procent av bolaget, och uppger sig fästa hög tillit vid möjligheterna att vända det "djupt undervärderade" bolagets dalande börsresa.

AT&T har en "unik kombination av historisk underprestation, dämpad värdering, välpositionerad portfölj och klar riktning", skriver Elliott.

Elliott kritiserar AT&T för svagt arbete inom bolagsuppköp, med affärerna med Time Warner, Directv och försöket att köpa upp T-Mobile, som slutade i en kostsam skuldinlösen för bolaget när amerikanska staten satte stopp.

Aktivistfondens plan rekommenderar ökat strategiskt fokus, förbättrad effektivitet, ett formellt ramverk för kapitalallokering och förbättringar av ledarskapet.

Om AT&T genomgår de förändringar som Elliott förespråkar kan värden som borgar för en aktiekurs över 60 dollar lösgöras, vilket skulle innebära en aktieuppgång på 65 procent mot utgången av 2021, skriver aktivistfonden.

AT&T:s aktie steg 9 procent i den amerikanska förhandeln
