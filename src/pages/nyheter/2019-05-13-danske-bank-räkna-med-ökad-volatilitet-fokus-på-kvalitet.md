---
templateKey: blog-post
title: 'Danske Bank: Räkna med ökad volatilitet, fokus på kvalitet'
date: 2019-05-13T11:51:03.350Z
sponsored: true
featured: false
tags:
  - Danske Bank
---
STOCKHOLM (Fonder Direkt) Det blev inget handelsavtal mellan USA och Kina under förra veckan, istället höjde USA tullavgifterna från 10 till 25 procent på Kinavaror till ett värde av 200 miljarder dollar.

Danske Bank konstaterar i ett veckobrev att tullhöjningen kom som en överraskning för marknaden samt att "det handelsavtal som bara ett par dagar tidigare såg ut att i princip vara klart, såg plötsligt avlägset ut".

Donald Trump har, utöver den nu genomförda tullhöjningen, hotat att tullbelägga ytterligare Kinatillverkade varor till ett värde av 325 miljarder dollar.

Danske Bank pekar på att en sådan åtgärd skulle bli mer kännbar för amerikanska konsumenter än de som hittills har vidtagits.

"Om hotet blir verklighet omfattar det primärt mobiltelefoner, laptops och andra konsumentartiklar. Det är varor Trump-administrationen i det längsta har försökt undvika att lägga tullar på, eftersom det direkt drabbar amerikanska konsumenter och kan göra större avtryck i USA:s tillväxt än de tidigare tullarna", skriver banken.

Danske Bank betonar emellertid att de förhandlingsframsteg mellan de två jätteekonomierna som tagits hittills i år inte är den enda anledningen till den starka börsutvecklingen. I sammanhanget nämns stabiliserad kinesisk tillväxt, mjukare penningpolitik i Europa och USA, samt en rapportsäsong som var bättre än vad förhandstipsen indikerade; med så gott som samtliga amerikanska rapporter avklarade summerar vinsttillväxten till 2 procent i årstakt, jämfört med förväntade -4 procent.

"Även om osäkerheten är hög tror vi fortfarande att USA och Kina kommer att nå en överenskommelse så småningom. Trump håller ett högt tonläge, men det är tveksamt om han är villig att betala priset för ett långdraget handelskrig i form av nedgång på börsen, svagare amerikansk tillväxt, missnöjda bönder när Kina slutar importera sojabönor, och slutligen missnöjda amerikanska konsumenter om tullarna på konsumentvaror också höjs", resonerar Danske Bank, som även pekar på att Donald Trump så småningom har en valkampanj inför presidentvalet 2020 att hantera.

Danske Bank spår ökad osäkerhet och volatilitet på börserna framöver, enligt devisen att det mycket väl kan bli värre innan det blir bättre i det globala geopolitiska spelet. Vad gäller aktieplaceringar förordar banken därför storbolag samt kvalitets- och utdelningsaktier, för att uppnå en stabilisering i portföljen.
