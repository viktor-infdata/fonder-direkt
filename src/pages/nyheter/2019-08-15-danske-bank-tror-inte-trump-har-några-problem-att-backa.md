---
templateKey: blog-post
title: 'Danske Bank: "Tror inte Trump har några problem att backa"'
date: 2019-08-15T13:03:03.327Z
sponsored: false
featured: false
tags:
  - Danske Bank
---
STOCKHOLM (Fonder Direkt) I det nuvarande turbulenta marknadsklimatet fokuserar Danske Bank House View på kvalitetsaktier med höga utdelningar, företrädesvis i bolag som inte är verksamma inom till exempel gruv-, bilindustrin eller andra branscher där känsligheten för handelskrig och svagare global tillväxt är stor.

Det meddelar bankens seniora strateg Maria Landeborn i en kommentar till Fonder Direkt.

![Maria Landeborn. Källa: Danske Bank](/img/maria-landeborn.png)

<span class="image-caption">Maria Landeborn. Källa: Danske Bank</span>

Danske Bank ser risken för ett fullskaligt handelskrig som begränsad, enligt ett marknadsbrev som skickades ut tidigare under veckan. Men hur definierar banken ett fullskaligt handelskrig?



"Det kan till exempel betyda att de senaste tullarna på 10 procent höjs stegvis till 25 procent, att USA inför sanktioner mot kinesiska banker som får inskränkt tillgång till dollar, eller att USA ger sig in i det valutakrig man redan anser att Kina startat, med avsikt att försvaga dollarn mot yuanen för att stärka den amerikanska konkurrenskraften. En tänkbar kinesisk respons är att uppmana till konsumentbojkott av amerikanska varor", enligt Maria Landeborn.



Strategen bedömer dock att det inte behöver bli så illa, mycket beroende på hur den amerikanska presidenten Donald Trump väljer att agera. Hon konstaterar att mycket är osäkert när det gäller Donald Trump, men att en sak som det inte råder några tvivel om är att han vill bli omvald vid nästa års presidentval.



"Om han sedan väljer den hårda vägen eller till slut signerar ett handelsavtal med Kina beror nog mycket på opinionen och hur det påverkar hans chanser att bli omvald", menar Maria Landeborn.



Strategen tror inte att varken den senaste tullomgången på Kinatillverkade varor eller USA:s officiella klassificering av Kina som valutamanipulatör, innebär att det inte finns någon återvändo i handelskriget eller att det är för sent för Donald Trump att backa tillbaka.



"Jag tror inte att Donald Trump har några problem att så att säga rulla tillbaka snöbollen. Så länge han kan peka på Kinas eftergifter och utropa sig själv och det amerikanska folket till segrare (vilket han alltid gör, oavsett vad det gäller) så kan han mycket väl vända och göra någon form av överenskommelse", framhåller Maria Landeborn.



På frågan om det är troligt att USA kommer att vända sig till bundsförvanter som Europa, Australien eller Sydkorea för att sätta press på Kina, svarar Danske Bank-strategen att det är en bra fråga, men att det är tveksamt om det är planen i Europas fall eftersom kontinenten "ser ut att stå näst på tur när Donald Trump är klar med Kina".
