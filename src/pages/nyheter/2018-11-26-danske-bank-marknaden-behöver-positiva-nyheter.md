---
templateKey: blog-post
title: 'Danske Bank: Marknaden behöver positiva nyheter'
date: 2018-11-26T15:08:51.441Z
sponsored: false
featured: false
tags:
  - Danske
---
STOCKHOLM (Fonder Direkt) Politik, räntebesked samt tillväxtoro kommer sannolikt innebära fortsatt stora kursrörelser på aktiemarknaderna. Bilden på 3-12 månaders sikt är trots detta att aktier kommer ge bättre avkastning än obligationer, varför en övervikt i aktier behålls.



Det skriver Danske Bank i sitt veckobrevbrev House view.

Ett stort fokus denna vecka är G20-mötet i Buenos Aires, där USA:s och Kinas presidenter ska mötas för att diskutera de två ländernas handelsrelationer. Enligt Danske Bank finns en 60-procentig chans att mötet leder till ett eldupphör i handelskriget, och som stöd för den bedömningen pekar banken på att Vita Husets ekonomiska rådgivare Larry Kudlow signalerat att diskussionerna "går åt rätt håll" redan inför mötet. G20-konferensen startar den 30 november och mötet mellan Donald Trump och Xi Jinping sker den 1 december.

Danske Bank konstaterar att den förra veckan gick i orons tecken på de finansiella marknaderna, och anser att det behövs positiva nyheter för att marknaderna ska kunna lyfta. Att EU och Storbritannien lyckades enas om hur den framtida handelsrelationen ska se ut räckte uppenbarligen inte, och Danske Bank poängterar att det är osäkert huruvida Storbritanniens premiärminister Theresa May kommer få igenom Brexitförslaget i det brittiska parlamentets underhus samt hur det går i EU-parlamentet.

Bland övriga aktuella händelser nämner Danske Bank exempelvis veckans kommande inköpschefssiffror (PMI) i Kina, där banken förväntar sig ett fortsatt fall ned till 49,9, vilket i så fall skulle signalera en ekonomisk kontraktion. Sannolikheten är stor att det blir värre innan det blir bättre i Kina, enligt Danske Bank, som tror att det andra kvartalet 2019 kan innebära ett ekonomiskt uppsving i landet, då de stimulanser som nu sätts i verket börjar få effekt.
