---
templateKey: blog-post
title: 'Lyft: Rejäl uppvärdering av Fidelitys aktier vid IPO'
date: 2019-03-28T15:28:54.041Z
sponsored: false
featured: false
tags:
  - Lyft
  - Fidelity
  - Alliance Bernstein
---
STOCKHOLM (Fonder Direkt) På fredagen börsdebuterar skjutsdelningsbolaget Lyft på Nasdaq i USA, och bolaget tar i samband med detta in omkring 2,2 miljarder dollar, eller cirka 20,5 miljarder svenska kronor.



I Lyfts initiala prospekt var introduktionskursen satt till ett spann på mellan 62-68 dollar, något som till följd av högt investerarintresse på onsdagen ändrades till 70-72 dollar. Bolaget väntas trycka 30,7 miljoner nya aktier, som beroende på fastställd kurs värderas till 2,15-2,21 miljarder dollar.



Den upptrissade prissättningen innebär att det ser ut att ha lönat sig ordentligt att delta i tidigare investerarrundor, vilket fondförvaltarna Fidelity och Alliance Bernstein har gjort.



Alliance Bernstein äger aktien via fonden AB Select US Equity Portfolio, och Fidelity har innehav i inte mindre än 35 fonder, även om positionerna är små sett till fondernas totala kapital. Det visar en genomgång från data- och analysfirman Morningstar, som skriver att Fidelity har deltagit i finansieringsrundor i Lyft till kurserna 39:74 dollar i november 2017 samt till 47:35 dollar i juni 2018. Fidelity ska i januari 2019 ha värderat sina Lyft-aktier till 46:93 dollar.



Morningstar konstaterar att de investerare som har varit tidigt ute i Lyft lär bli belönade, men pekar på att det är oklart vilka villkor som gäller för aktier som har förvärvats på den privata marknaden. Exempelvis kan det finnas lock-up-perioder som hindrar investerare från att under en viss tid sälja aktier och realisera vinster.



Lyfts omsättning var 2,2 miljarder dollar 2018, och bolaget gjorde en förlust på cirka 911 miljoner dollar. Enligt Morningstars analys väntas bolaget nå lönsamhet år 2022.



Lyft erbjuder utöver bilskjutstjänsten också tjänster för eldrivna sparkcyklar och cyklar.
