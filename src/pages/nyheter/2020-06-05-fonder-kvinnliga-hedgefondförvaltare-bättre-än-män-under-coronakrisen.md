---
templateKey: blog-post
title: "Fonder: Kvinnliga hedgefondförvaltare bättre än män under coronakrisen"
date: 2020-06-05T08:08:02.980Z
sponsored: false
featured: false
tags:
  - Fonder
---
STOCKHOLM (Fonder Direkt) Hedgefonder som förvaltas av kvinnor har haft en bättre utveckling än hedgefonder som förvaltas av män, det visar ny statistik som även belyser industrins långvariga brist på framsteg i att utjämna könsbalansen, det skriver Financial Times.

Hedgefonder med kvinnliga förvaltare tappade 3,5 procent under årets första fyra månader, enligt HFR:s Women Access index. Under samma period backade HFRI 500 Fund Weighted Index, ett bredare index som inkluderar hedgefonder förvaltade av både män och kvinnor, 5,5 procent.

"Kvinnliga förvaltare verkar ha en bättre strategi för att hantera risk", kommenterade Russel Barlow, global chef för alternativa investeringsstrategier på Aberdeen Standard.

Trots att det fanns exempel på både väldigt dåliga och bra prestationer från hedgefonder med kvinnliga såväl som manliga förvaltare så menar Russel Barlow att statistiken visar på att det helt enkelt finns en mycket högre andel "medelmåttiga" hedgefonder med manliga förvaltare än kvinnliga.

Industrin har en extrem obalans mellan könen och utvecklingen framåt går väldigt sakta, påpekar Financial Times.

Andelen kvinnor som jobbar med hedgefonder uppges vara 18,8 procent, vilket är den näst lägsta andelen bland sju alternativa tillgångsklasser, enligt en studie gjord av Preqin, och skillnaden är endast marginell jämfört med 2017.

"Trots att vi sett en våg av nya hedgefonder med kvinnliga förvaltare under de senaste åren så har andelen kvinnor med seniora hedgefondpositioner fallit marginellt till 10,9 procent", framkommer det.

[![image](https://i.direkt.se/200605/585397701.png)](https://i.direkt.se/200605/585397701.png)

*Källa: Financial Times*

Varför hedgefonder ledda av kvinnor har utvecklats bättre detta år är oklart, såväl som om detta är en engångsföreteelse eller en mer långsiktig trend, skriver Financial Times. Vissa inom industrin påstår att kvinnliga förvaltare helt enkelt var mer skickliga än män när det kom till att undvika förluster när utvecklade marknader började falla.