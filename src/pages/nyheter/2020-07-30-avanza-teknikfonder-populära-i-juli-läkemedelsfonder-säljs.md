---
templateKey: blog-post
title: "Avanza: Teknikfonder populära i juli, läkemedelsfonder säljs"
date: 2020-07-30T07:45:55.455Z
sponsored: false
featured: false
tags:
  - Avanza
  - Fonder
---
STOCKHOLM (Fonder Direkt) Nätbanken Avanzas kunder köpte aktiefonder för fjärde månaden i rad i juli, men håller mer kontanter än vanligt sittandes vid sidlinjen.

Det framgår av ett pressmeddelande med kommentar från sparekonomen Johanna Kull.

Inom aktiesegmentet dominerade teknikfonder köpsidan, följt av Sverigefonder.

"Teknikbolagen har hållit emot bra i vårens börsturbulens och fonderna tillhör årets riktiga vinnarfonder. Det har uppmärksammats av spararna och varannan fondkrona går i juli till teknikfonder", kommenterar Johanna Kull.

Läkemedelsfonder var däremot månadens klart mest sålda. Johanna Kull uppger att spararnas tradition av att "jojo-spara" i dessa fonder fortsätter, och efter en rusning till kategorin vid börsoron under våren säljer kunderna nu läkemedelsfonder på bred front.

Mest köpta fonder bland Avanzakunderna i juli: teknikfonder, Sverigefonder, globalfonder, blandfonder, Nordamerikafonder.

Mest sålda: läkemedelsfonder, fastighetsfonder, korträntefonder (euro), Östeuropafonder, Rysslandsfonder.