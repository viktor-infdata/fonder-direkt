---
templateKey: blog-post
title: 'Fonder: Ovanligt många nya svenska fonder 2020'
date: 2020-05-14T14:25:29.006Z
sponsored: false
featured: false
tags:
  - Fonder
---
STOCKHOLM (Fonder Direkt) Den svenska fondbranschen visar sig mer mogen än tidigare, baserat på de nya fonderna som startats hittills 2020. Både kategorier och avgifter är sansade, men 19 nya fonder är ovanligt många.

Det skriver Jonas Lindmark, analyschef och redaktör för Morningstar i Sverige.

"Hittills under 2020 har 19 nya svenska fonder startats. Bara fyra inledningar av året de senaste 15 åren har det startats fler. Orsaken till det stora antalet är troligen den starka börsutvecklingen förra året, då den genomsnittliga aktiefonden steg 31 procent. Det ökade branschens intjäning och rimligen även optimismen när det gäller att kunna övertyga tillräckligt många att välja en ny oprövad fond", resonerar Jonas Lindmark.

Nya svenska fonder hittills 2020:

<!--StartFragment-->

| **Blandfonder**                      | **Fondföretag** | **Årlig avgift** | **Morningstar kategori**    |
| ------------------------------------ | --------------- | ---------------- | --------------------------- |
| Dynamica 80 Global                   | Navigera        | 1,75             | Blandfond - SEK, balanserad |
| Frost                                | Frost           | 1,00             | Hedgefond, arbitrage        |
| Penser Dynamic Allocation            | FCG             | 1,22             | Blandfond - SEK, flexibel   |
| SEB Auto Hållbar 25                  | SEB             | 0,62             | Blandfond - SEK, försiktig  |
| SEB Auto Hållbar 50                  | SEB             | 0,62             | Blandfond - SEK, balanserad |
| SEB Auto Hållbar 75                  | SEB             | 0,62             | Blandfond - SEK, aggressiv  |
| **Aktiefonder**                      |                 |                  |                             |
| Aktiehuset Fond                      | AIFM Capital    | 0,90             | Norden                      |
| GlobeCap 100                         | Alfakraft       | 0,60             | Global, mix bolag           |
| Avanza Europa                        | Avanza          | 0,20             | Europa, mix bolag           |
| Quesada Vision                       | FCG             | 1,50             | Global och Sverige          |
| Handelsbanken Global High Div Lo Vol | Handelsbanken   | 0,60             | Global, stor utdelning      |
| Movestic Global ESG                  | Movestic        | 0,85             | Global, mix bolag           |
| ODIN Small Cap                       | Odin            | 1,50             | Sverige, småbolag           |
| SEB Auto Hållbar 100                 | SEB             | 0,62             | Global, mix bolag           |
| Skandia Sverige Världen              | Skandia         | \-               | Global och Sverige          |
| **Räntefonder**                      |                 |                  |                             |
| Räntehuset Fond                      | AIFM Capital    | 0,85             | Övriga obligationer         |
| Vinga Corporate Bond                 | AIFM Capital    | 1,25             | SEK obligationer, företag   |
| Lannebo Sustainable Corporate Bond   | Lannebo         | 0,92             | SEK obligationer, företag   |

<!--EndFragment-->
*Källa: Morningstar 14 maj 2020*

Spridningen bland de nya fonderna är stor både när det gäller fondbolag och kategorier, konstaterar Jonas Lindmark. SEB har startat flest, fyra olika "Auto Hållbar" som placerar globalt med mellan 25 och 100 procent i aktier.

"I övrigt är det bara enstaka varumärken i fondnamnen, vilket visar att fondföretagen främst fokuserar på att sälja de fonder de redan har. Det enda nya fondbolaget är Frost Asset Management, med hedgefonden Frost", meddelar han.

Det som analyschefen dock anser vara anmärkningsvärt är att endast en fond tillhör en kategori som var bland förra årets vinnare (Rysslandfonder, IT-fonder och Sverigefonder inriktade på småbolag).

"Detta är en stor skillnad mot förr, då många av de nystartade fonderna försökte hänga på förra årets trender i aktiemarknadernas utveckling. En klar övervikt för bredare fonder visar att branschen mognat och fokuserar mer på att erbjuda helhetslösningar", menar han.

Enligt Jonas Lindmark är även avgifterna klart mer sansade än förr. I snitt har de 19 nya svenska fonderna en årlig avgift på 0,88 procent per år och han noterar att aktiefonderna i snitt är billigast och räntefonderna dyrast.

"Billigaste nya fonden är Swedbank Robur Access Edge Sweden, bara 0,3 procent per år för en fond som försöker ta viss hållbarhetshänsyn men med liten avvikelse från jämförelseindex", skildrar analyschefen.