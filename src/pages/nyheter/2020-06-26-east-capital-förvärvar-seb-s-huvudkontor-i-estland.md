---
templateKey: blog-post
title: "East Capital: Förvärvar SEB:s huvudkontor i Estland"
date: 2020-06-26T08:38:33.715Z
sponsored: false
featured: false
tags:
  - East Capital
---
STOCKHOLM (Fonder Direkt) Kapitalförvaltaren East Capital förvärvar SEB:s huvudkontor i centrala Tallin från Partners Group och Northern Horizon för 4,8 miljarder kronor. Det framgår av ett pressmeddelande.

Nyheten om förvärvet kommer dagen efter att Finansinspektionen utdömde en sanktionsavgift på 1 miljard kronor för brister i bankens arbete mot penningtvätt i Baltikum.

Fastigheten är det första förvärvet i fonden East Capital Real Estate IV som på sikt beräknas nå 400-500 miljoner euro i förvaltat kaiptal. Fastigheten har en total uthyrningsbar yta om cirka 16 000 kvadratmeter över 24 våningar och beskrivs som en av de mest ikoniska byggnaderna i Tallinn.

"Genom transaktionen förvärvar East Capital Real Estate IV ett välkänt landmärke mitt i Tallinns affärscentrum med ett av de absolut starkaste företagen i marknaden som hyresgäst. /…/ Hyrorna i Tallinn har inte haft den uppgång vi har sett de senaste åren i övriga Europa, och avkastningsnivåerna är därmed inte bara höga utan även uthålliga", kommenterar Albin Rosengren, Partner på East Capital Group.

East Capital Real Estate IV lanserades i slutet av 2019 och är East Capitals fjärde fastighetsfond med inriktning på fastigheter i Baltikum och Centraleuropa. Fonden är inriktad på investeringar i högkvalitativa, kommersiella fastigheter inom kontor samt logistik.