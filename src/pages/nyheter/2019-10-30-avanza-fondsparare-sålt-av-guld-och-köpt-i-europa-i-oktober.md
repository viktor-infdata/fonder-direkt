---
templateKey: blog-post
title: 'Avanza: Fondsparare sålt av guld och köpt i Europa i oktober'
date: 2019-10-30T08:27:29.419Z
sponsored: false
featured: false
tags:
  - Avanza
---
STOCKHOLM (Fonder Direkt) Nätmäklaren Avanza noterade en ökad riskaptit hos fondsparare under oktober, en månad då sparare valde att sälja guldfonder.



Det framgår av ett pressmeddelande.



"Efter att ha fyllt på guldreserven ordentligt under sommaren när guldpriset stack iväg, storsäljer spararna nu guldfonder för andra månaden i rad. Fonderna har stigit omkring 40 procent i år och att då ta hem en del vinst och minska på innehavet är helt enligt skolboken. Det är viktigt att komma ihåg att en guldfond inte är en säker tillgång. De svänger i regel mer i värde än en vanlig globalfond", säger Johanna Kull, sparekonom Avanza.



Varannan sparkrona under månaden gick i stället till globalfonder, och framförallt billiga indexfonder.

![Mest köpta och mest sålda fonderna hos Avanza i september. (Källa: Avanza)](/img/avanza.png "Mest köpta och mest sålda fonderna hos Avanza i september. (Källa: Avanza)")

_Mest köpta och mest sålda fonderna hos Avanza i september. (Källa: Avanza)_

Europafonder är en nyhet på listan, konstaterar Johanna Kull som menar att Europa är en region med låg tillväxt och att många europeiska aktier har underpresterat jämfört med amerikanska bolag i flera års tid.



"Det har fått mycket kapital att flyttas från europeiska till amerikanska aktier. Medan många amerikanska bolag handlas på rekordnoteringar anser nu allt fler analytiker att värderingarna i Europa är mer måttliga. I år har också Europafonderna trotsat såväl konjunkturoro som Brexit-turbulens och avkastat hela 26 procent i snitt. Det har inte missats av privatspararna vilka i oktober gör de största köpen i europafonder på nära två år", säger hon.
