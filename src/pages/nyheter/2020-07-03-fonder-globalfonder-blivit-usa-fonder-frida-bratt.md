---
templateKey: blog-post
title: 'Fonder: "Globalfonder blivit USA-fonder" - Frida Bratt'
date: 2020-07-03T14:58:10.713Z
sponsored: false
featured: false
tags:
  - Fonder
---
<!--StartFragment-->

STOCKHOLM (Fonder Direkt) USA har länge stått för en stor andel av portföljen i globalfonder, men har med åren blivit större och större tack vare den exceptionella uppgången på de amerikanska börserna de senaste åren. Det skriver Nordnets sparekonom Frida Bratt.

"År 2008 var andelen USA i indexet MSCI World 49,7 procent. Denna andel hade fem år senare ökat till 54,4 procent. Vid årsskiftet 2018/2019 låg andelen på hela 62 procent. Nu ligger den på 66 procent. Så från att ha legat på omkring 50 procent är andelen alltså 66 procent - en stor skillnad", konstaterar sparekonomen.

Detta leder till att många sparare som placerar i svenska indexfonder som har ett globalt fokus har fått en ökad exponering mot USA, kanske utan att själva vara medvetna om det, noterar hon och påpekar även att tech-sektorn tagit en allt större andel.

"En populär fond, inte minst för att den är så billig, är exempelvis Swedbank Robur Access Global, som skuggar just MSCI World. Det gör även populära Länsförsäkringar Global Indexnära, samt nyligen lanserade Nordnet Indexfond Global. Följaktligen har alla cirka 65 procents exponering mot USA och allas fem största innehav är techjättarna. Tech består av 18 procent av MSCI World", skriver Frida Bratt.

Att det här automatiskt måste vara negativt menar hon dock inte är fallet utan hon lyfter i stället att det faktiskt visat sig vara väldigt lönsamt de senaste åren då de största techbolagen utvecklats oerhört starkt.

Det som är viktigt att tänka på som sparare menar hon i stället vara att man är medveten om hur exponeringen i globalfonder ser ut. Om man vill utöka sitt sparande med fler fonder är det därmed inte nödvändigt att välja en USA-fond utan bättre att i sådana fall välja en tillväxtmarknadsfond, konstaterar Frida Bratt.

Så har andelen USA ökat i MSCI World

|        |               |
| ------ | ------------- |
| **År** | **Andel USA** |
| 2008   | 49,7%         |
| 2013   | 54,4%         |
| 2018   | 62,0%         |
| 2020   | 66,0%         |



<!--EndFragment-->