---
templateKey: blog-post
title: 'Danske Bank: Fortsatt volatil marknad att vänta - Landeborn'
date: 2020-05-04T09:09:44.346Z
sponsored: true
featured: false
tags:
  - Dansk Bank
---
STOCKHOLM (Fonder Direkt) Det är fortfarande extremt svårt att kvantifiera hur stor effekten av coronaviruset blir på ekonomin och bolagsvinsterna. Även om börsen hämtat in en stor del av nedgången i mars, så är osäkerheten hög om hur framtiden egentligen ser ut vilket innebär att det kan bli fortsatt skakigt på marknaden.

Det skriver Maria Landeborn, senior strateg och sparekonom på Danske Bank i ett veckobrev.

Den senaste tidens börsuppgång har drivits på av hoppet om medicinska genombrott för att sätta stopp på coronavirusets framfart, men än så länge står inget vaccin helt klart.

"Om vi kan ta kontroll över viruset med nya läkemedel så innebär det en permanent förbättring av läget och framtidsutsikterna. Så länge osäkerheten är hög vad gäller både konjunktur, behandling och smittspridning, så rekommenderar vi dock att hålla fast vid den långsiktiga strategin samt att lägga fokus på kvalitetsbolag som normalt står emot volatilitet och finansiell turbulens bättre", resonerar Maria Landeborn.

Investerarna har fäst väldigt liten vikt vid det faktum att arbetslösheten skenar och tillväxten tvärnitar, meddelar sparekonomen. I USA föll BNP med 4,8 procent i kvartalstakt under det första kvartalet, och i euroområdet backade den 3,3 procent.

"Det var dock vida förväntat att siffrorna skulle vara svaga, och det väntas bli ännu värre under andra kvartalet", förklarar hon.

Coronaviruset sprids i allt långsammare takt globalt, och flera länder har redan börjat lätta på de hårdaste restriktionerna. Flera länder, däribland Italien, väntas följa efter de närmaste dagarna.

"Det är positivt för tillväxten att restriktionerna äntligen lyfts även om det också medför risk för ny smittspridning. För marknaden blir spridningstakten en av de viktigaste faktorerna att ha koll på", skriver Maria Landeborn.