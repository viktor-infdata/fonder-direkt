---
templateKey: blog-post
title: 'Danske Bank: "Förvänta er mindre kurslyft framöver" - Landeborn'
date: 2020-10-05T09:12:05.770Z
sponsored: true
featured: false
tags:
  - Danske Bank
---
STOCKHOLM (Fonder Direkt) Sedan den 23 mars har globala aktier stigit 50 procent. MSCI World står bara tre procent lägre än den högsta noteringen någonsin och Stockholmsbörsen har idag, måndag, noterat ett nytt kursrekord. Samtidigt är osäkerheten alltjämt hög. Det skriver Maria Landeborn, senior strateg och sparekonom på Danske Bank, i ett veckobrev.

Börserna har fått stöd av att makrodata fortsatt överraska positivt såväl i USA och Europa som i Kina, även om statistiken inte slår förväntningarna med lika stor marginal som tidigare, noterar sparekonomen som även påpekar att osäkerheten är väldigt hög.

"Coronaviruset sprids och i Europa ser vi nu nya restriktioner införas igen. Den stora skjutsen från penning- och finanspolitiska stimulanser ligger bakom oss och den politiska risken är fortsatt hög, med en pågående handelskonflikt mellan USA och Kina, ett stundande amerikanskt presidentval samt Brexit på agendan", skriver Maria Landeborn.

Enligt Maria Landeborn talar mycket för att den enklaste delen av konjunkturåterhämtningen ligger bakom oss och när ekonomier världen över öppnades upp igen under våren såg vi en markant rekyl på börserna såväl som tillväxten.

"Samtidigt som vi väntar oss att återhämtningen fortsätter, så kommer den att gå i makligare takt och makrodata kommer inte slå förväntningarna med samma marginal som tidigare. Det betyder att utvecklingen på aktiemarknaden framåt också kan bli mer dämpad, åtminstone i jämförelse med den kraftiga uppgång vi sett de senaste sex månaderna", resonerar sparekonomen.

Danske Bank förväntar sig samtidigt rejäla vinstlyft under 2021 och tycker att aktier är mer attraktiva än obligationer på tolv månaders sikt.

"Vi har dock sänkt våra avkastningsförväntningar för globala aktier till 3-8 procent det närmaste året, dock med tonvikt på den övre delen av spannet", meddelar Maria Landeborn.

På måndagen lyfts blickarna mot PMI-siffror för både Sverige, Europa, USA och Japan. Tjänstesektorn har försvagats något i Europa till följd av en ökad smittspridning, vilket även gäller för Sveriges del.