---
templateKey: blog-post
title: "IKC Avkastningsfond: +1,8% i maj, efterfrågan nyemissioner ökat"
date: 2020-06-08T13:55:27.540Z
sponsored: true
featured: false
tags:
  - IKC
---
STOCKHOLM (Fonder Direkt) Den aktuella ekonomiska utvecklingen är väldigt svag, men marknaderna ser det som att det värsta har passerat och att de stora stimulanserna kan bidra till att underbygga den starka marknadsutvecklingen. Den positiva omvärlden påverkar den svenska företagsobligationsmarknaden där det även finns tecken på att inflöden medför ökade köpbehov.

Det skriver Lars Bredenberg, fondförvaltare för obligationsfonden IKC Avkastningsfond, i månadsrapporten för maj. IKC Avkastningsfond noterade en månadsavkastning på knappt 1,8 procent, men är ändock ned 5,1 procent sedan årsskiftet.

[![image](https://i.direkt.se/200608/585460401.png)](https://i.direkt.se/200608/585460401.png)

*Utveckling för IKC Avkastningsfond sedan starten i april 2012. (Källa: IKC Fonder)*

Allt fler länder har sakta men säkert börjat öppna upp sina samhällen igen och aktiemarknaden har utvecklats mycket starkt sedan botten i slutet av mars. Företagsobligationsmarknaden har följt med uppåt, om än i något långsammare tempo. Detta avspeglas även i fondflöden som vänt till det positiva, framkommer det.

"Efter det värsta krisläget kom det ett lugn till marknaden med en känsla av andhämtningspaus och sedan har efterfrågan på nyemissioner ökat stadigt. Även om det fortfarande är försiktigt har det kommit fler till marknaden i takt med att möjligheterna finns", skriver Lars Bredenberg och meddelar att fonden inte deltagit i några emissioner under månaden, men däremot varit aktiv i andrahandsmarknaden.

Vad gäller fondens enskilda innehav har det varit en bred återhämtning, men kvartalsrapporter och annan information har medfört skillnader, meddelar förvaltaren.

"Utvecklingen har exempelvis varit svag för Bong och Sergel där det finns utmaningar i verksamheten och SBB har svängt mycket med turbulens kring grundaren Ilija Batljan. Några som kom med starka rapporter var Euroflorist och Zengun medan VNV Global påverkades positivt av att de planerar en offensiv nyemission", skriver Lars Bredenberg.