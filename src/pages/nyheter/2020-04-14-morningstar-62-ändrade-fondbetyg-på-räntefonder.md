---
templateKey: blog-post
title: 'Morningstar: 62% ändrade fondbetyg på räntefonder'
date: 2020-04-14T09:33:44.407Z
sponsored: false
featured: false
tags:
  - Morningstar
---
STOCKHOLM (Fonder Direkt) Kraschen under mars för svenska företagsobligationer har gett drastiska effekter på Morningstar Rating för denna typ av räntefonder. 62 procent har fått ändrade betyg under mars och ett par fem-stjärniga fonder har fått sänkt till en stjärna.

Det skriver Jonas Lindmark, analyschef och redaktör för Morningstar i Sverige.

Under de senaste årens högkonjunktur har risktagande lönat sig och räntefonder som investerat i företagsobligationer med hög risk har fått både högre avkastning och högre fondbetyg. Men brant fallande marknadsvärde under mars för obligationer utgivna av mer osäkra företag har raderat ut hela värdeökningen de föregående fem åren och ändrat de flesta fondbetyg i kategorin "Ränte - SEK obligationer, företag", framkommer det.

"Störst är effekten på de nio andelsklasser som tidigare hade fem stjärnor i Morningstar Rating. First Nordisk Högränta och Lannebo High Yield rasar från fem till en stjärna. Coeli Nordic Corp Bond tappar från fem till två stjärnor. Den mycket populära PPM-fonden Spiltan Högräntefond backar från fem till tre stjärnor. Enda fonden som behåller högsta betyg är Nordea Institutionella Företagsobligationer", skriver analyschefen.

Nästan lika stor är effekten på de andelsklasser som tidigare hade lägsta betyg, en stjärna. Nordea har haft sju av nio andelsklasser med lägsta Morningstar Rating i kategorin, men alla utom två får nu högre fondbetyg. Och även bland fonder med två respektive fyra stjärnor per 29 februari är det nästan två tredjedelar som fått ändrad Rating.

![](/img/morng.png)

*(Källa: Morningstar)*

Tabellen ovan sammanfattar ändringarna av Morningstar under mars. 59 av 95 andelsklasser har fått ändrat fondbetyg och särskilt stor är ändringen som synes bland de som tidigare hade högsta eller lägsta betyg. Majoriteten av de fonder som nu har högsta betyg fem stjärnor hade tidigare fyra stjärnor, medan de nya en-stjärniga fonderna kommer från alla fem olika betyg.

"Tydligt är att fondbetygen påverkas drastiskt av en så drastisk värdeförändring som under mars, då dessa räntefonder i genomsnitt förlorade hela värdeökningen under de föregående fem åren. Det är helt logiskt, eftersom Morningstar Rating helt är baserad på en jämförelse av riskjusterad historisk avkastning", förklarar Jonas Lindmark.