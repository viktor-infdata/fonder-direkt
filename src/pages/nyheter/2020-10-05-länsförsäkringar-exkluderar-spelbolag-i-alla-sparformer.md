---
templateKey: blog-post
title: "Länsförsäkringar: Exkluderar spelbolag i alla sparformer"
date: 2020-10-05T06:50:07.920Z
sponsored: false
featured: false
tags:
  - Fonder
---
STOCKHOLM (Fonder Direkt) Länsförsäkringar har utökat sin exkluderingslista vilket lett till att ytterligare 28 spelbolag tagits bort från deras förvaltning. Exkluderingen har gjorts i både de traditionella portföljerna och i fonderna. Det framgår av ett pressmeddelande.

"Utifrån kunskapsläget om de negativa sociala och hälsorelaterade effekterna samt branschens hållbarhetsrisker känns det väl avvägt att tills vidare exkludera onlinespelbolagen i alla våra egna institutionella portföljer kopplade till både Länsförsäkringar Liv, Fondliv och Sak", säger Kristofer Dreiman, chef ansvarsfulla investeringar i kapitalförvaltningen på Länsförsäkringar Liv.

Under sommaren exkluderades fler aktörer som erbjuder kasinospel, spel på spelautomater och kortspel i turneringsform (exempelvis poker) från Länsförsäkringars portföljer.

"Dessa spelformer bidrar också till högt problemspelande och spelmissbruk, om än inte lika omfattande som onlinespel. Svenska Spelinspektionen publicerade en riskbedömning för penningtvätt under mars månad i år. Den rapporten utreder den svenska spelmarknaden men det finns överlappande hållbarhetsrisker i ett globalt perspektiv vilket även kartlagts i andra studier", skriver Länsförsäkringar som påpekar att risken för att spel utnyttjas för penningtvätt bedöms vara störst för kommersiellt onlinespel och för spel på kasino.