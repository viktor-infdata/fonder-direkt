---
templateKey: blog-post
title: 'Fonder: Coeli och Fidelity vinnare på Getinges lättnadsrally'
date: 2019-01-30T14:25:44.386Z
sponsored: false
featured: false
tags:
  - Getinge
  - Coeli
  - Fidelity
---
STOCKHOLM (Fonder Direkt) Medicinteknikbolaget Getinges aktie stiger brant på onsdagseftermiddagen, efter att ha rapporterat en bättre lönsamhet än väntat för det fjärde kvartalet 2018. Samtidigt överträffade bolaget sin egen organiska försäljningsprognos för helåret. Aktien handlades strax efter klockan 15 till 102:65 kronor, motsvarande en uppgång om 18,8 procent för dagen.

Sett till fondägandet är Coeli Absolute European Equity och ZIL Fidelity Nordic de enskilda fonder som gynnas klart mest av dagens glädjeskutt för aktien, med portföljexponeringar om 6,2 respektive 4,9 procent per den 31 december.

Det visar data från Morningstar, där det framgår att den förstnämnda ökade innehavet med 71 procent i december, medan ZIL Fidelity Nordic minskade sin position med 15 procent under månaden.

Bland övriga fonder med innehav (som per årsskiftet har rapporterat sina portföljer till Morningstar) märks Classic Value Equity Fund (3,0 procent), European Investment Trust PLC (2,9) samt Edinburgh Partners Europ Opp (2,8).

Getingeaktien har nu stigit 29 procent sedan årsskiftet, men de senaste åren har inte varit någon bekväm resa ur ett aktieägarperspektiv. På tre års historik noteras en nedgång om drygt 44 procent.

Analyshuset Pareto Securities, som har köprekommendation på Getinge, ser dagens rapportreaktion som ett lättnadsrally:

"Det handlar om ett lättnadsrally då det är många som har kortat aktien. Det fanns de som inte trodde på en förbättring av lönsamheten, men rapporten visar tydligt att det tredje kvartalet var ett lågvattenmärke och att vi kommer se förbättringar från dessa nivåer", kommenterar Pareto.
