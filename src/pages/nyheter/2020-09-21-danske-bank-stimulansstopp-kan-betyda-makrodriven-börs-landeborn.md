---
templateKey: blog-post
title: "Danske Bank: Stimulansstopp kan betyda makrodriven börs - Landeborn"
date: 2020-09-21T12:56:28.377Z
sponsored: true
featured: false
tags:
  - Fonder
---
STOCKHOLM (Fonder Direkt) Höjdpunkten under förra veckan var räntebeskedet från den amerikanska centralbanken Fed. Inga nya obligationsköp annonserades, och utan ytterligare stimulanser kan makrodata istället bli en mer betydelsefull drivkraft för börsen framöver.

Så resonerar Maria Landeborn, senior strateg och sparekonom på Danske Bank, i ett veckobrev.

Fed meddelade att de inte vill låsa sig vid någon specifik regel för hur mycket inflationen måste stiga för att räntan ska höjas, och räntebanan pekar på att styrräntan förblir noll åtminstone fram till 2023.

"Åtagandet om fortsatt nollränta även när arbetslösheten sjunker och inflationen stiger är viktig för marknaden då det undanröjer oro för förebyggande räntehöjningar. Inför beskedet fanns dock en viss förväntan om utökade obligationsköp för att Fed skulle säkerställa att marknaden har fullt förtroende för det nya målet, men det uteblev vilket resulterat i en viss besvikelse och ökad volatilitet", skriver Maria Landeborn.

Vad gäller sektorer har tekniksektorn halkat efter, men Danske Bank tror att Feds besked kommer ge fortsatt stöd åt strukturell tillväxt, det vill säga samma trend som vi sett sedan börsen vände upp från botten.

"Osäkerheten är fortsatt hög och långräntorna har inte börjat röra sig uppåt. Därmed fattas den viktigaste drivkraften för värdebolagen på börsen. Defensiva sektorer bör inte heller gynnas så länge inte återhämtningen vacklar. Det gör att bolag med strukturell tillväxt, som vi till exempel hittar inom IT och kommunikationstjänster, är fortsatt attraktiva", resonerar sparekonomen som dock menar att det fortfarande finns en risk att kurskorrigeringen efter uppgången inte är färdig, men att på längre sikt är drivkrafterna intakta.

Nyhetsflödet under föregående vecka bjöd på en del omvända vinstvarningar i Sverige, H&M, Bilia, Nobina och Husqvarna har alla gått ut och flaggat för högre vinst än väntat. Coronakrisen ser inte ut att bli så lång och djup som tidigare befarat, trots att den fortfarande är allvarlig och långt ifrån allvarlig, menar Maria Landeborn. Ett orosmoln för svensk del kan vara kronrallyt, som skulle kunna bli en stoppkloss.

PMI-siffror presenteras under veckan vilket väntas ge vägledning för marknaden, är återhämtningen så pass stabil som sommarmånaderna indikerade eller inte?

"Under sommarmånaderna visade den globala ekonomin tydliga tecken på återhämtning vilket gett stöd åt aktier och andra risktillgångar. Hittills i september har de positiva överraskningarna dock inte varit lika många, och PMI-siffrorna kommer att ge en tidig indikation om vart återhämtningen i industri- och tjänstesektor är på väg", menar sparekonomen som även inväntar räntebeskedet från Riksbanken på tisdagen där nya signaler om utsikterna för policyn framöver möjligen kan komma att presenteras.