---
templateKey: blog-post
title: 'Fonder: Guld för hela slanten i juni'
date: 2019-07-04T13:21:29.211Z
sponsored: false
featured: false
tags:
  - Guld
---
STOCKHOLM (Fonder Direkt) Juni blev en stark börsmånad, präglad av faktorer som att USA slopade sina tullplaner mot Mexiko, att handelsförhandlingarna mellan USA och Kina återupptogs, samt att den amerikanska centralbanken Fed strök ordet tålamod ur sitt vokabulär och indikerade att en räntesänkning kan vara aktuell redan i juli.



Bland olika fondkategorier gick det allra bäst för fonder fokuserade på ädelmetaller och särskilt guld, detta mot bakgrund av att guldpriset steg med drygt 9 procent under månaden. I slutet av juni nådde priset 1.439 dollar per uns, vilket var den högsta nivån på sex år. På torsdagseftermiddagen kostar ett uns guld 1.413 dollar.



På listan över månadens tio bästa fonder med försäljning i Sverige är samtliga "guldfonder". De fem med bäst avkastning var Schroder ISF Global Gold (+18,3 procent i svenska kronor), Falcon Gold Equity UCITS Fund (+17,0), Franklin Gold & Precious Metals (+16,5), Amundi Fds CPR Global Gold Mines (+15,5) samt Invesco Gold & Precious Metals (+15,1).



Enligt Mark Mobius, som efter tre decennier vid Franklin Templeton Investments förra året startade Mobius Capital Partners LLP, är det upplagt för en fortsatt prisstegring för den gula metallen.



I en intervju med Bloomberg sade han nyligen att guldpriset framöver kan tänkas gå över 1.500 dollar. Detta då räntorna rör sig nedåt, centralbanker förlänger sina tillgångsköp och det föreligger geopolitisk osäkerhet. Mark Mobius uttryckte att guld alltid bör utgöra en del av en portfölj, med en vikt om minst 10 procent.



Han förklarade vidare att han "älskar guld" och ställde sig den retoriska frågan vart en investerare ska ta vägen då räntorna sjunker.
