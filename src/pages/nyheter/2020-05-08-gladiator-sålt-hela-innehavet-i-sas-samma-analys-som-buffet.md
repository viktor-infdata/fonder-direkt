---
templateKey: blog-post
title: 'Gladiator: sålt hela innehavet i SAS - samma analys som Buffet'
date: 2020-05-08T10:50:26.227Z
sponsored: false
featured: false
tags:
  - Fonder
---
STOCKHOLM (Fonder Direkt) Hedgefonden Gladiator, som förvaltas av Max Mitteregger, har under april sålt hela sitt innehav i flygbolaget SAS.

Det bekräftar Max Mitteregger för Nyhetsbyrån Direkt efter att försäljningen framgått av ägardatatjänsten Holdings senaste månadsuppdatering.

Totalt omfattar minskningen 3,9 miljoner aktier i SAS, motsvarande ett värde om 34 miljoner kronor om man utgår från snittkursen under månaden.

"Jag och Warren Buffet tänker tydligen lika", kommenterar Max Mitteregger i ett mejl.

Warren Buffet har i april, via sitt investmentbolag Berkshire Hathaway, sålt samtliga aktier i fyra amerikanska flygbolag: American Airlines, Delta Air Lines, Southwest och United Airlines.

Den amerikanska finansmannen motiverade affären med att han tror att coronakrisen kommer att förändra flygsektorn i grunden och han förutspår att folk inte kommer resa lika mycket de närmsta åren som de gjort tidigare.

"Flygbranschen - och jag kan ha fel och hoppas att jag har det - har väsentligt förändrats tror jag", sade Warren Buffet, enligt Financial Times.