---
templateKey: blog-post
title: 'Nordnet: Kunder föredrog breda index före smalare fonder i januari'
date: 2019-01-30T09:28:38.740Z
sponsored: false
featured: false
tags:
  - Nordnet
---
STOCKHOLM (Fonder Direkt) Nätbanken Nordnets kunder gick till viss del på offensiven i januari och inhandlade breda aktieindexfonder. Många valde dock fortsatt räntefonder med lägre risk samtidigt som smalare, mer riskfyllda fonder såldes.

Det framgår av ett pressmeddelande från Nordnet.

"Spararna fortsätter att tro på aktiemarknaden, men väljer att sprida riskerna genom att placera brett i globalfonder", säger Nordnets sparekonom Frida Bratt, som samtidigt pekar på att viss försiktighet råder, med anledning av att två räntefonder finns bland nätbankens tio mest köpta i januari.

En annan indikation på att Nordnetkunderna inte är helt bekväma med risk är att smalare fonder återfinns på säljsidan, i form av småbolagsfonder, fonder inriktade på ett visst geografiskt område samt på en viss bransch.

"Fonder med en smalare placeringsinriktning innebär en högre risk. Så hellre än att placera i enskilda landfonder väljer man exempelvis en tillväxtmarknadsfond", säger sparekonomen.

Dessa var de mest köpta respektive sålda fonderna bland Nordnets kunder i Sverige i januari:
```
KÖPTA                              SÅLDA
Spiltan Aktiefond Investmentbolag  JP Morgan India Fund
Länsförsäkringar Global Index      First State Global Resources
Länsförsäkringar Tillväxtm Index   HSBC Gif Asia Ex J Eq Sm Cap
Robur Access Asien Sek             Simplicity Norden
Spiltan Räntefond Sverige          Brummer Multi-Strategy 2XL
SPP Aktiefond Global               Brummer Multi-Strategy
DNB GI Index                       Healthinvest Sm. & Microcap
Robur Ny Teknik                    UBS (lux) Es Russia
AMF Räntefond Lång                 Öhman Sverige Hållbar
SPP Aktiefond USA                  Nordea Småbolagsfond Norden
```
