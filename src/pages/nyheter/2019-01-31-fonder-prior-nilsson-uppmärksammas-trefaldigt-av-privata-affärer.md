---
templateKey: blog-post
title: 'Fonder: Prior Nilsson uppmärksammas trefaldigt av Privata Affärer'
date: 2019-01-31T09:27:15.758Z
sponsored: false
featured: false
tags:
  - Privata Affärer
  - Prior Nilsson
---
STOCKHOLM (Fonder Direkt) Prior Nilsson tar hem priset som årets fondbolag, årets hedgefond samt årets uppstickare, i Privata Affärers Årets Fond, skriver tidningen på sin hemsida.



"Årets Fondbolag har gjort ett strålande jobb, trots ett utmanande år på börsen. Samtliga av Prior Nilssons fonder gav positiv avkastning i fjol trots en stökig marknad. Förvaltarna har helt enkelt hittat rätt aktier och haft fingertoppskänsla i sin tajmning", skriver Privata Affärer.



Förvaltaren och medgrundaren PO Nilsson lyfter fram tre orsaker till det starka året för fondbolaget. Dels köptes Ericsson och Nokia in innan 5G-intresset tog fart bland investerare, dels viktades cykliskt ned då man i höstas såg en sämre konjunktur, och dels har fondbolaget lyckats tajma rörelserna i fastighetsaktier då fondbolaget ökade innehaven i februari, då en räntekopplad nedgång i sektorn skedde, meddelar han.



Utöver årets fondbolag vinner Prior Nilsson Idea kategorin årets hedgefond med motiveringen "Ett äkta hat trick för fonden som återigen har presterat på topp".



Även Prior Nilsson Realinvest uppmärksammas, som årets uppstickare, och benämns av Privata Affärer som en "unik fond med stabil avkastning och väl avvägd risk".



Lannebo Sverige Plus tar hem titeln årets Sverigefond. Fonden uppges vara "En aktiv Sverigefond som gasar och bromsar med kontroll".



Vidare utses SEB Sverigefond Småbolag, "storbanksfonden som hittat rätt bland de små bolagen", till årets småbolagsfond.



Årets globalfond är Lancelot Camelot, som uppges ha gett stark avkastning trots lägre risk än de flesta fonder samt vara ett bra alternativ när börserna skakar.



Även Privata Affärers läsare får som vanligt säga sitt. Läsarnas favorit är Max Mittereggers hedgefond Gladiator.



Juryn för utmärkelserna består av Privata Affärers chefredaktör respektive fondreporter Per Hammarlund och Sofia Ullerstam samt Indecaps analyschef respektive fondanalytiker Karl Wahnberg och Tobias Kohl.
