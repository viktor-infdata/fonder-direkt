---
templateKey: blog-post
title: 'Blackrock: Husrannsakan gjord på Münchenkontor - RTRS'
date: 2018-11-07T08:34:46.825Z
sponsored: false
featured: false
tags:
  - Blackrock
---
STOCKHOLM (Fonder Direkt) Tyska åklagare uppgav på onsdagen att husrannsakan genomförts vid den amerikanska kapitalförvaltaren Blackrocks Münchenkontor. Det skriver Reuters.

Åklagarna undersöker så kallad cum ex-handel, där aktier handlas i syfte att undgå kapitalbeskattning, under åren 2007-2011.

Undersökningen av Blackrock har väckt uppseende i Tyskland eftersom styrelseordföranden för bolaget i Tyskland, Friedrich Merz, ses som en möjlig efterträdare till Angela Merkel som ledare för CDU. Merz tillträdde dock som ordförande först 2016, efter att de berörda affärerna misstänks ha gjorts, och han har uppmanat företagsledningen till noggranna undersökningar av saken.

"Allting kommer att undersökas och vi kommer aktivt att delta i det", sade han på tisdagen. Åklagare i Köln uppgav på onsdagen att Friedrich Merz inte är misstänkt för något.
