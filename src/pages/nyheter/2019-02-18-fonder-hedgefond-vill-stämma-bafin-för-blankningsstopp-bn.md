---
templateKey: blog-post
title: 'Fonder: Hedgefond vill stämma Bafin för blankningsstopp - BN'
date: 2019-02-18T14:57:25.981Z
sponsored: false
featured: false
tags:
  - Wirecard
  - Odey AM
---
STOCKHOLM (Fonder Direkt) Den tyska finansmyndigheten Bafin kan komma att stämmas av en brittisk hedgefond. Beslutet att förbjuda nya blankningar i det skandaldrabbade bolaget Wirecard öppnar för finansiella krav mot myndigheten, enligt hedgefondförvaltaren Crispin Odey.



Det skriver Nyhetsbyrån Direkt.



Crispin Odeys hedgefond hade enligt Bloomberg News i slutet av januari en blankningsposition värd nära 132 miljoner dollar (cirka 1,2 miljarder kronor) i det tyska fintechbolaget. Aktien har under de senaste veckorna fallit kraftigt på Frankfurtbörsen, sedan en rad misstänkta oegentligheter inom bolaget avslöjats av Financial Times.



Bafins åtgärd hindrar investerare att ta nya kortpositioner i Wirecard fram till den 18 april, och existerande blankningar får inte heller utökas under perioden. Myndighetens motivering för det ovanliga stoppet är att aktiens utveckling utgör ett allvarligt hot mot marknadens tillförlitlighet.



Till Bloomberg News säger Crispin Odey att Bafin genom sitt agerande i praktiken går i god för att Wirecards anställda inte har ägnat sig åt någon brottslig verksamhet. Förvaltaren uppger också att han nu är mer engagerad i möjligheterna att dra Bafin inför rätta, än i fondens existerande Wirecardposition.



"Det är en mycket farlig sak de (Bafin; reds anm) har valt att göra under helgen. /…/ Vi är väldigt förväntansfulla om vad vi kan kräva av Bafin", säger Crispin Odey.



Crispin Odeys bolag Odey Asset Management hade i april i fjol cirka 5 miljarder dollar under förvaltning.
