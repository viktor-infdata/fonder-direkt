---
templateKey: blog-post
title: 'Första AP-fonden: vd sparkas då han brutit mot handelsregler'
date: 2019-09-02T08:59:28.337Z
sponsored: false
featured: false
tags:
  - Första AP-fonden
---
STOCKHOLM (Fonder Direkt) Styrelsen för Första AP-fonden har beslutat entlediga Johan Magnusson från sin befattning som vd för fonden med omedelbar verkan.



Det framgår av ett pressmeddelande.



Johan Magnusson ska ha brutit mot fondens interna regelverk vad anser innehav och handel med finansiella instrument.



"Då det nu framkommit att Johan har brutit mot det interna regelverket har han tyvärr inte styrelsens fortsatta förtroende. En enig styrelse har därför beslutat att det inte är möjligt för Johan att fortsätta i sin roll som vd", säger styrelseordförande Urban Hansson Brusewitz.



Fondens chefsjurist Teresa Isele har utsetts till tilförordnad vd.



Det framgår inte på vilket sätt Johan Magnusson konkret har brutit mot Första AP-fondens regler i pressmeddelandet.



"Jag kan inte gå in på detaljnivå, åtminstone inte i dag. Vi måste i så fall i ordnade former sekretesspröva frågan", säger Första AP-fondens ordförande Urban Hansson Brusewitz till Nyhetsbyrån Direkt. Han säger även att "händelsen" sannolikt inte varit ett lagbrott, men ett brott mot de egna reglerna. Beslutet att sparka Johan Magnusson har tagits för att upprätthålla spararnas förtroende, menar Urban Hansson Brusewitz enligt Nyhetsbyrån Direkt.



I slutet av förra året riktades strålkastarljuset mot Johan Magnusson när det blev känt att Första AP-fondens anställda åkt på konferens på ett vinslott i Frankrike, skriver nyhetsbyrån. Johan Magnusson hade en semesterlägenhet på samma anläggning och Första AP-fondens styrelse riktade kritik mot konferensresan. Revisionsfirman KPMG gjorde en utredning av resan och kom fram till att inga regler hade brutits eftersom Johan Magnusson inte hade haft någon ekonomisk vinning av att lägga konferensen just där.



Uppmärksamheten kring konferensen i Frankrike hade föregåtts av att Dagens Industri rapporterat om att ledningen för Första AP-fonden genomfört resor till Indien och Kina, inklusive övernattningar på femstjärniga hotell.



Resorna, och uppmärksamheten de väckte, har inte spelat någon roll i beslutet att entlediga Johan Magnusson, säger Urban Hansson Brusewitz till Nyhetsbyrån Direkt.
