---
templateKey: blog-post
title: "Nordnet: Sparare valde teknik och sålde företagsobligationer under
  första halvåret"
date: 2020-06-29T05:33:32.732Z
sponsored: false
featured: false
tags:
  - Nordnet
---
<!--StartFragment-->

STOCKHOLM (Fonder Direkt) Teknik fortsatte att locka fondspararna i juni, och därmed fortsätter den ena av vårens två stora trender bland spararna. Den andra påtagliga förändringen för den som blickar tillbaka på det gångna halvåret är flykten från företagsobligationer.

Det framgår av ett pressmeddelande från nätbanken, där Nordnet rapporterar aktiviteten för deras kunder under det första halvåret i Sverige.

"Risken i fonder som placerar i företagsobligationer gjorde sig smärtsamt påmind under turbulensen", säger Frida Bratt, sparekonom på Nordnet.

Under juni noterar sparekonomen att en något ökad försiktighet kunde skönjas.

"Börsen har sprungit snabbt och en andra våg av virusoro gör bågen rejält spänd, samtidigt som tunga institut - som den amerikanska centralbanken - under månaden gav en mer pessimistisk bild av den ekonomiska återhämtningen än marknaden prisat in", kommenterar Frida Bratt.

Samtidigt konstaterar hon att optimisterna verkar vara fler än pessimisterna bland Nordnets sparare, som fortsatte att köpa aktiefonder i juni och i hög utsträckning valde bredare globalfonder. Detta mönster förklarar sparekonomen är klassiskt när oron tilltar något. I stället för att gå ur marknaden breddar man sina fondval, förklarar hon.

En trend som däremot höll i sig under juni är teknikfondernas popularitet, ett intresse som varit stort under hela turbulensen under årets första halva.

"Fonder med stor exponering mot teknik och kommunikation är de som har presterat bäst under våren. I USA har ju techjättarna dragit rekylen, bland annat gynnade av att fler behöver använda sig av digitala tjänster när de arbetar hemifrån, och här i Sverige har bland annat gamingaktier gått starkt", konstaterar Frida Bratt.

Fonder såsom Swedbank Robur Ny Teknik och TIN Ny Teknik har stora innehav i gamingbolag och har presterat väl under våren och är bland de absolut mest köpta fonderna under hela turbulensen.

Flykten från företagsobligationsfonder är en annan tydlig trend:

"De senaste åren har pengar som kanske egentligen hör hemma på ett sparkonto letat sig längre ut på riskskalan, i jakten på avkastning. Företagsobligationer kräver en lång placeringshorisont, och är absolut inte ett alternativ till kontosparande. Tyvärr är det så fonderna i vissa fall har marknadsförts, och risken i dem har inte varit helt tydlig för spararna", menar Frida Bratt.

Mest handlade fonderna hos Nordnet i juni 2020:

|                                            |                                  |
| ------------------------------------------ | -------------------------------- |
| **Mest köpta**                             | **Mest sålda**                   |
| Spiltan Aktiefond Investmentbolag          | AMF Räntefond Kort               |
| Länsförsäkringar Global Indexnära          | BGF World Gold                   |
| Länsförsäkringar Tillväxtmarknad Indexnära | Öhman Räntefond Kompass Hållbar  |
| Swedbank Robur Access Asien                | Carlsson Norén Yield Opportunity |
| Spiltan Räntefond Sverige                  | Case Fair Play                   |
| Swedbank Robur Ny Teknik                   | Evli Short Corporate Bond        |
| TIN Ny Teknik                              | Simplicity Likviditet            |
| SPP Aktiefond USA                          | Swedbank Robur Access Europa     |
| DNB Global Indeks                          | Gladiator                        |
| SPP Aktiefond Global                       | Öhman Sverige Hållbar            |

*(Källa: Nordnet)*

Mest handlade fonderna hos Nordnet under årets första halva:

|                                            |                                 |
| ------------------------------------------ | ------------------------------- |
| **Mest köpta**                             | **Mest sålda**                  |
| Spiltan Aktiefond Investmentbolag          | Spiltan Högräntefond            |
| Länsförsäkringar Global Indexnära          | Spiltan Räntefond Sverige       |
| TIN Ny Teknik                              | Simplicity Företagsobligationer |
| Swedbank Robur Ny Teknik                   | Öhman Räntefond Kompass Hållbar |
| Länsförsäkringar Tillväxtmarknad Indexnära | Carnegie Corporate Bond         |
| Swedbank Robur Access Asien                | Atlant Stability                |
| SPP Aktiefond Global                       | Öhman FRN Hållbar               |
| SEB Sverige Indexfond                      | Gladiator                       |
| SPP Aktiefond USA                          | Swedbank Robur Access USA       |
| Länsförsäkringar Fastighetsfond USA        | IKC Avkastningsfond             |

*(Källa: Nordnet)*

<!--EndFragment-->