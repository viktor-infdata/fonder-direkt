---
templateKey: blog-post
title: >-
  Fonder: Europafonder och företagsobligationer intressanta för 2020 - Frida
  Bratt
date: 2019-12-05T14:27:38.644Z
sponsored: false
featured: false
tags:
  - Nordnet
---
STOCKHOLM (Fonder Direkt) Börsen har gått extremt starkt och världsindex är upp med 34 procent sedan årets början. Det skulle kunna ge en lite lugnare börs på kort sikt, när många investerare vill hämta hem vinster, men Nordnets sparekonom Frida Bratt ser positivt på aktier för nästa år enligt ett blogginlägg.



"Till grund för detta ligger små tecken på ljusning i konjunkturen och en tro på att man får till en lösning på handelskonflikten. Bolagsvinsterna kommer att vara lägre, så det är knappast det som kommer driva kurserna. Istället är det just nämnda faktorer - plus att räntemarknaden inte bjuder på många alternativ", resonerar Frida Bratt.



En bra bas i sparandet för 2020 anser sparekonomen vara en global indexfond. Men på kortare sikt anser hon att det kan vara en bra idé att ha en bra fördelning mellan olika tillgångsslag i sparande, vilket innebär att det kan vara bra med en extra genomgång över ens nuvarande val, menar hon.



"Jag tror på aktier nästa år, och jag tror på cykliskt. Cykliskt har dragit uppgången under hösten, men förutsättningarna finns ändå för att den trenden kan fortsätta. Tror man på cykliskt ligger det i sakens natur att också tro på Europa. Här syns små tecken på att nedgången inom industrin bottnar ur", skriver Frida Bratt, som poängterar att Europafonder kan vara värt att kolla närmare på.



Däremot anser sparekonomen att det kan vara läge att se över sina USA-fonder, då den amerikanska börsen har gått "extremt bra under många år nu".



"Det har gjort att USA utgör en allt större andel av vanliga globalfonder, snarare 60 procent än 50. Har man en bas i globalfonder tycker jag inte att man också behöver en vanlig USA-fond", resonerar hon samtidigt som hon menar att man fortfarande kan hitta intressanta möjligheter inom enskilda sektorer.



Även blandfonder bör ses över enligt Frida Bratt:



"Visst är vi i ett svårbedömt läge, och risken kvarstår förstås att det inte alls blir den mjuklandning i konjunkturen som marknaden nu prisar in. Men har du en blandfond i sparandet bör den definitivt hälsotestas. Investerar den till stor del i korta räntepapper har du inte fått tillräcklig utdelning för den avgift du betalar. Hittills i år har världsindex i snitt gett 34 procent, medan korta räntepapper står och stampar på noll. Betala inte mer än 0,4 procent för din blandfond. Eller skippa den helt och fördela istället själv mellan aktier och räntor på ett sätt som passar dig. Korta räntefonder kommer inte bjuda på någon rolig avkastning nästa år, men likväl behövs räntebyggstenen."



Ett intressant komplement till ens aktiefonder anser sparekonomen vara företagsobligationsfonder, då en islossning i konjunkturen nästa år även bör gynna krediter.



Om man som sparade prickade in uppgången i Rysslandsfonder skriver Frida Bratt att det kan vara läge att ta hem vinsten.



"Rysslandsfonderna har gått som tåget i år. I snitt är svenska Rysslandsfonder upp med 40 procent bara i år. Oljepriset har svängt rejält i år men har trots allt ändå stigit med 15 procent, och det har gynnat den olje- och energitunga Moskvabörsen. Men det är en börs som tenderar att svänga rejält", konstaterar Frida Bratt.
