---
templateKey: blog-post
title: 'Danske Bank: Bör finnas stöd för börsuppgång 2019'
date: 2019-01-07T14:31:02.468Z
sponsored: true
featured: false
tags:
  - Danske
---
STOCKHOLM (Fonder Direkt) Börsen stiger 2019, trots ökad marknadsoro till följd av den senaste tidens turbulens.

Det spår Danske Bank i sitt veckobrev House view.

Banken ser inte att en recession kommer att inträffa under året, varför det anses osannolikt att börsen ska falla för det andra året i rad.

"Historiskt har börsen aldrig gått ner två år i rad när vi inte samtidigt har haft en lågkonjunktur. Värderingarna är mer aptitliga i dag än för ett år sedan och vinsttillväxten väntas bli god även 2019", skriver Danske Bank.

Investerare ska dock inte räkna med en behaglig resa uppåt; det kan mycket väl bli värre innan det blir bättre, enligt banken. Men på det hela taget anser Danske Bank att förutsättningarna för en uppåtgående marknad 2019 finns på plats.

Banken förväntar sig en stark amerikansk ekonomi under året, ett piggare Kina från och med det andra kvartalet då aviserade stimulanser får effekt, samt gradvisa framsteg på handelsområdet, vilket sammantaget bör ge stöd åt marknaden.

Danske Bank konstaterar dock att den senaste tidens ekonomiska statistik medverkat till oro för den globala tillväxten.

"Oron för handelskrig och tillväxt späddes på ytterligare av att Apple oväntat vinstvarnade, och pekade ut svag försäljning i Kina som primär orsak. Även om det till viss del kan reflektera svagare kinesisk tillväxt, kan det också vara så att kineserna av patriotiska skäl hellre väljer lokala märken än amerikanska till följd av handelskriget och fängslandet av Huaweis CFO", skriver banken.
