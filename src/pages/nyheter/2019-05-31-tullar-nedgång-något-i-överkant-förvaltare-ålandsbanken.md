---
templateKey: blog-post
title: 'Tullar: "Nedgång något i överkant" - förvaltare Ålandsbanken'
date: 2019-05-31T12:07:26.310Z
sponsored: false
featured: false
tags:
  - Ålandsbanken
---
STOCKHOLM (Fonder Direkt) Fredagen blev en dyster dag för den europeiska fordonssektorn, dess underleverantörer och andra producenter i Mexiko sedan USA:s president Donald Trump aviserat nya tullar mot grannlandet. Det skriver Nyhetsbyrån Direkt, som har gått igenom vissa aktier som faller särskilt tungt.



En rad bolag föll ordentligt på Stockholmsbörsen, med underleverantörerna Autoliv och Veoneer i botten. I samma riktning gick Concentric, samt Dometic och Electrolux, som alla har verksamhet söder om den amerikanska gränsen. Samtliga nämnda bolag är frekventa inslag i otaliga fondportföljer.



Lars Söderfjell, förvaltare på Ålandsbanken, menar dock att kursnedgången ser överdriven ut.



"När jag räknar på Electrolux och Dometic så ser det ut som om man vid maximala tullar som i sin helhet bärs av företaget skulle kunna få EPS-effekter på 3,5-4,5 procent, så dagens reaktioner verkar onekligen vara i överkant av vad som är rimligt", säger han till Nyhetsbyrån Direkt.



Även bolagen vill nyansera bilden.



"Vi påverkas inte direkt av höjda tullar, då vi inte har någon verksamhet i Mexiko. Däremot kan vi komma att påverkas indirekt om tullarna leder till att bilproduktionen minskar totalt", säger Thomas Jönsson, investerarkontakt på Veoneer, till Direkt.



Också Autoliv vill tona ned betydelsen av de nya tarifferna.



"Det mesta av det vi producerar i Mexiko plockas upp av kunder lokalt i landet och då drabbar tullar inte oss", säger Stina Thorman, vid Autolivs pressavdelning", till Dagens Industri.



Nord- och Sydamerika står för knappt en tredjedel av Autolivs försäljning. Bolaget tillverkar såväl krockkuddar som säkerhetsbälten och rattar i Mexiko.



I mars öppnade Dometic sin första fabrik i Mexiko, som en konsekvens av hotet om ytterligare tullar mot Kina.



Johan Lundin, IR-chef på Dometic, säger i en kommentar till Direkt att bolaget har en väldigt begränsad produktion i landet, men vill inte kommentera den specifika händelsen ytterligare.



En talesperson på Electrolux uppger för Bloomberg News att bolaget "analyserar situationen". Innan ett formellt beslut har tagits väntar vitvarujätten med att ge ytterligare kommentarer i frågan.



Donald Trump meddelade under natten till fredagen att USA från och med den 10 juni kommer att införa importtullar på 5 procent på alla varor från Mexiko till dess att inflödet av "illegala migranter" till USA från Mexiko stoppas.



Enligt ett uttalande från Vita huset kommer tullarna att höjas månatligen till som högst 25 procent den 1 oktober, om inte Mexiko vidtar omedelbara åtgärder.



Veoneer vad vid 13.20-tiden ned knappt 8 procent på Stockholmsbörsen, medan Autoliv backade drygt 6 procent. Även Dometic tappade drygt 6 procent, samtidigt som Electrolux var ned knappt 4 procent. Concentric förlorade 5,5 procent.
