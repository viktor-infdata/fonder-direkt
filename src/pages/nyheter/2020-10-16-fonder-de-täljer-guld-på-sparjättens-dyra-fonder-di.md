---
templateKey: blog-post
title: 'Fonder: "De täljer guld på sparjättens dyra fonder" - DI'
date: 2020-10-16T14:16:10.562Z
sponsored: false
featured: false
tags:
  - Söderberg & Partners
---
STOCKHOLM (Fonder Direkt) Nyckelpersoner i Söderberg & Partners tjänar stora pengar på Proaktiv-fonderna. Fonderna säljs till pensionssparare och har trots börsvändningen gått kraftigt minus i år, samtidigt som de har höga avgifter. Det skriver Dagens industri.

"Fonderna har trots börsvändningen gått kraftigt minus i år, och Di har i tidigare artiklar visat att de underpresterar även över längre tid, i förhållande till den risknivå man har i sina investeringar", skriver tidningen som även förklarar att fondavgiften som mest ligger på drygt 2 procent – något som i kombination med den svaga avkastningen kan få stora konsekvenser på det framtida pensionskapitalet.

"Men för ägarna av Söderberg & Partners är pensionstjänsterna en mycket lönsam affär. Förra året delade bolaget ut 165 miljoner kronor. 2018 gjordes ingen aktieutdelning, bolaget stod då inför ägarförändringar, men det tre föregående åren delade man ut 120 miljoner kronor per år", redogör Di.

Enligt tidningens uträkningar genererade Söderberg & Partners fonder en vinst före skatt på 440-450 miljoner i fjol, ungefär 70 procent av bolagets hela vinst. Fonderna utgjorde samtidigt mindre än en tredjedel av det sammantagna förvaltade kapitalet vid årsskiftet.

"Resultatet från vårt fondbolag är väsentligt lägre än exemplet", skriver dock Söderberg & Partners kommunikationschef Rasmus Löwenmo Buckhöj i ett mejl till Di, men han vill inte uppge någon summa.