---
templateKey: blog-post
title: 'Hedgefonder: Satsar på guld - befarar valutaurholkning'
date: 2020-05-05T09:14:38.995Z
sponsored: false
featured: false
tags:
  - Fonder
---
STOCKHOLM (Nyhetsbyrån Direkt) Farhågor om att centralbankernas drastiska svar på coronaviruskrisen via sedelpressarna ska leda till en försvagning av det globala valutasystemet har ökat intresset för guldinvesteringar. Några av världens ledande hedgefonder har ökat sina satsningar på ädelmetallen, enligt Financial Times.

Aktivistfonden Elliott, kapitalförvaltaren Dymon Asia Capital och makrohedgefonden Caxton Associates är några av de som ökat sina guldinnehav mot prognoser om en fortsatt prisuppgång för ädelmetallen, enligt FT.

De åtgärder som genomförts av världens stora centralbanker för att hantera krisen - som bland annat inkluderat räntesänkningar och enorma likviditetsåtgärder - riskerar att göra att valutor tappar i värde, menar flera av hedgefonderna.

I ett investerarbrev från i april kallade aktivistfonden Elliott guldet för "en av de mest undervärderade tillgångarna" och hävdade att det finns möjligheter att värdet "multipliceras från nuvarande nivå".

"En av fanatism orsakad nedvärdering" av pengar från alla världens centralbanker samt låga räntor och störningar för guldutvinning orsakad av coronavirusets härjningar talar för guldet, skrev Elliott, som ökat värderingen på de egna tillgångarna med 2 procent hittills under året.

Elliott gjorde samtidigt rubriker när grundaren Paul Singer skrev i ett investerarbrev att aktiemarknaden i USA mycket väl kan komma att rasa 50 procent från de högsta nivåerna under februari.

"Guld är en försäkring mot obegränsad tillförsel till fiatvaluta", sade Danny Yong, Dymon Asia Capitals chefsinvesterare, till FT.

Dymon är upp med 36 procent i år, trots att börsen slitit med återhämtning av pandemiras under februari och mars.

En annan hedgefond, 36 South Capital Advisors, skriver i ett investerarbrev att det är möjligt att centralbanker i världen kommer att börja tvivla på kreditvärdet i valutor och då i stället kräva betalning för skuldinlösen i guld snarare än pappersvalutor, skriver tidningen.

Spotpriset på guld handlades kring 1.700 dollar per uns på tisdagsmorgonen. Hittills i år har priset stigit med 12 procent.