---
templateKey: blog-post
title: 'Fonder: Spiltan planerar återuppta handeln 31 mars'
date: 2020-03-30T13:03:21.047Z
sponsored: false
featured: false
tags:
  - Fonder
---
STOCKHOLM (Fonder Direkt) Spiltan planerar att återuppta handeln i Spiltan Räntefond Sverige och Spiltan Högräntefond tisdag den 31 mars och första NAV-kurs efter senareläggningen beräknas bli den 31 mars. Det framgår av ett pressmeddelande.

Handeln i fonderna senarelades den 20 mars. Beslutet fattades mot bakgrund av den marknadsoro som uppstod med anledning av coronaviruset och som ledde till problem att prissätta företagsobligationer.

"Vi har sedan dess arbetat för att säkerställa rättvisande prissättning av de 330 innehaven som fonderna har. Vi är den största aktören på marknaden för företagsobligationer och likviditeten har varit låg vilket gjort att det tagit tid att säkerställa rättvisande priser", skriver Spiltan.

Under tiden som handeln varit senarelagd har fonderna fortsatt att förvaltas och räntan på obligationerna fortsatt att ge avkastning, framkommer det. Order under perioden har daterats och sparats men inte verkställts. Under perioden som handeln varit senarelagd har Spiltan Fonder inte tagit ut någon förvaltningsavgift i fonderna.

"Jag vill återigen be om ursäkt för att det har tagit tid men i dessa tider har det uppstått problem på marknaden som varit utanför vår kontroll och vår viktigaste uppgift är att se till att alla sparare får rättvisa kurser", kommenterar Spiltans vd Erik Brändström.