---
templateKey: blog-post
title: "Macquarie: P/E-tal dåligt sätt värdera börsen - aktiechef"
date: 2020-07-24T13:00:06.510Z
sponsored: false
featured: false
tags:
  - Macquarie
---
STOCKHOLM (Fonder Direkt) Aktiemarknaders värderingar anges ofta i termer av hur mycket investerare betalar per vinstkrona, P/E-tal. Det är emellertid ett tveksamt sätt att bedöma marknadens prislappar, menar kapitalförvaltaren Macquaries chef för amerikanska tillväxtaktier, Alex Ely.

I en intervju med Marketwatch förklarar förvaltaren att han föredrar P/S-tal, pris per försäljningskrona, eftersom det inte går att trixa med försäljningssiffrorna på samma sätt som är möjligt med vinst; försäljningen är vad den är.

Elbiltillverkaren Teslas vd Elon Musk sade i samband med torsdagens kvartalsrapport att företaget vill göra en knapp vinst och istället satsa på att maximera tillväxten och göra bilarna så prisvärda som möjligt. Just den aspekten, att inte sätta vinstmaximering i första rummet, är enligt Alex Ely ett tillvägagångssätt som många toppchefer anammar.

"Hälften av bolagen i S&P 500 bryr sig inte om sina vinster, och samtidigt används denna enda mätpunkt ofta för att definiera börsens värdering", sade Alex Ely.

Han konstaterade vidare att om man bara fokuserade på P/E-tal skulle man aldrig ha kunnat äga Amazon, och man hade inte ägt Microsoft under 1990-talet.

Två bolag förvaltaren uppges gilla är Square, som hjälper småföretagare att hantera sina affärsprocesser, samt mediainköpsplattformen Trade Desk, som lotsar företag mot att annonsera effektivt.

Sektorer som har drabbats av restriktioner till följd av pandemin har han dock inte mycket till övers för i dagsläget.

"Vad som har hänt är att alla branscher med folksamlingar är 'oinvesterbara', till exempel kryssningsbolag, flygbolag, hotell, kasinon, nöjesparker och kommersiella fastigheter. Vidare använder alla de branscherna mycket energi, vilket betyder att energisektorn är utesluten, så väl som hälften av verkstadssektorn eftersom de till största del är relaterade till energi. Och alla av de här branscherna har stora skulder. Så det gör det tufft för finanssektorn att få någon fart, eftersom det finns för mycket skulder där ute", motiverade Alex Ely sin njugga inställning till många branscher.

***Tjänsten Fonder Direkt produceras av Nyhetsbyrån Direkts fondredaktion, som är frikopplad från Direkts övriga redaktion. Materialet kan vara finansierat och framtaget efter överenskommelse med extern part, vilket i förekommande fall markeras med "Uppdragsartikel" vid rubriken.***