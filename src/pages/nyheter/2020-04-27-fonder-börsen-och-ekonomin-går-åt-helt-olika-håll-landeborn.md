---
templateKey: blog-post
title: 'Fonder: Börsen och ekonomin går åt helt olika håll - Landeborn'
date: 2020-04-27T10:35:35.798Z
sponsored: true
featured: false
tags:
  - Danske Bank
---
STOCKHOLM (Fonder Direkt) Makrodata som strömmar in visar tydligt hur extrem den nuvarande recessionen är, men samtidigt har aktiemarknaden rusat från botten. Det skriver Maria Landeborn, senior strateg och sparekonom på Danske Bank i ett veckobrev.

"Fokus den här veckan är hur det fungerar att öppna upp ekonomin i Europa, nya stimulanser samt rapportsäsongen. I USA släpper flera av de stora teknikjättarna sina resultat", beskriver sparekonomen och påpekar att både Microsoft och Apple rapporterar, två bolag som står för nästan 10 procent av S&P 500.

Förra veckan kom preliminära siffror för inköpschefsindex för april, vilket visade tydligt hur djup och extrem recessionen är. Nedgången i PMI för euroområdet, Storbritannien, Japan och USA var den brantaste någonsin och i USA har nedstängningen av ekonomin på bara några veckor raderat ut lika många jobb som skapats sedan finanskrisen.

"Vi går nu från en total nedstängning till att gradvis öppna upp ekonomin igen. Samtidigt som det är positivt för tillväxt och sentiment att restriktionerna lyfts, så finns också en rädsla för att det ska utlösa en ny våg av smitta. Rädslan ställs mot hopp om positiva testresultat från nya läkemedel, och att mer stimulanser är på väg för att stötta ekonomin och återhämtningen", konstaterar Maria Landeborn.

Danske Bank har ökat risken på räntesidan genom att öka övervikten i investment grade och minska i statsobligation.

"I USA köper Fed till och med fallen angels, krediter som har blivit medgraderade från investment grade till high yield. Det fungerar som ett effektivt stöd för investment grade-marknaden. Spreadarna är fortfarande på attraktiva nivåer och vi ser en ökad långsiktig potential i investment grade, särskilt jämfört med statsobligationer", meddelar sparekonomen.

Inför morgondagens räntebesked från Riksbanken förväntar sig Maria Landeborn en räntesänkning - att vi ska ha en högre realränta i det här läget än när ekonomin gick för högvarv är enligt henne ologiskt.