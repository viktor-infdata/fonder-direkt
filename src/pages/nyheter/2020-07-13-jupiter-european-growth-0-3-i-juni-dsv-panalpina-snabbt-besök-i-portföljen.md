---
templateKey: blog-post
title: "Jupiter European Growth: -0,3% i juni, DSV Panalpina snabbt besök i
  portföljen"
date: 2020-07-13T09:11:46.813Z
sponsored: true
featured: false
tags:
  - Jupiter AM
---
STOCKHOLM (Fonder Direkt) De globala aktiemarknaderna har trotsat pandemin med hjälp av enorma stimulanser från centralbanker världen över och vi har genomlevt två historiska kvartal.

Det skriver förvaltarparet Mark Nichols och Mark Heslop i en kvartalskommentar för aktiefonden Jupiter European Growth.

Jupiter European Growth backade 0,3 procent i juni, vilket var sämre än fondens jämförelseindex (FTSE World Europe) som steg 3,0 procent. Sett till årsskiftet har dock fonden överpresterat sitt jämförelseindex och noteras upp 4,1 procent medan FTSE World Europa tappat 4,8 procent (bägge i fondens basvaluta euro).

[![image](https://i.direkt.se/200713/586633001.png)](https://i.direkt.se/200713/586633001.png)

*Jupiter European Growths samt jämförelseindex avkastning de senaste fem åren. (Källa: Jupiter AM)*

Positiva bidragsgivare under kvartalet var Deutsche Boerse, Grenke, Finecobank och Experian. Vad gäller Deutsche Boerse meddelar förvaltarna att bolaget presenterade en stabil kvartalsrapport för det första kvartalet med en attraktiv vinsttillväxt inom samtliga segment. Även Finecobank och Grenke kom med bra kvartalsrapporter, konstaterar förvaltarna.

På nedsidan nämns å andra sidan Grifols, där Covid-19 medförde färre plasmadonatorer vilket i sin tur ledde till en ökad kostnad för att skörda antikroppar som används för att tillverka terapeutiska medel för autoimmuna tillstånd, förklarar Mark Nichols och Mark Heslop. Även Novo Nordisk och Edenred tyngde utvecklingen under kvartalet.

**DSV Panalpina gjorde snabbt besök i portföljen**

Aktiviteten i portföljen uppges varit låg under kvartalet, men förvaltarna meddelar att några positioner inom diagnostik och sjukvård skalades ned något till följd av en stark utveckling. Detta allokerades i stället om till fondens nya innehav DSV Panalpina, en global leverantör av transport- och logistiktjänster, framkommer det.

"DSV Panalpina är verksamt i över 75 länder och var den starkaste och mest lönsamma operatören som gick in i pandemin. Vi förväntar oss att bolaget kommer att bli ännu starkare när de fortsätter att konsolidera marknaden och dess mer tillgångsintensiva konkurrenter kämpar vidare", skriver förvaltarparet. Det blev dock en kort vistelse i portföljen då förvaltarna meddelar att aktierna nyligen såldes av.

**Långsiktig strategi står fast**

Vi befinner oss för tillfället i rapportperioden för det andra kvartalet, och då förväntningarna är att man kommer se största effekten av pandemin i detta kvartal menar förvaltarna att det är troligt att det kommer vara väldigt volatilt framöver.

Mark Nichols och Mark Heslop meddelar att de kommer fortsätta favorisera kvalitetsbolag med långsiktiga konkurrensfördelar, långsiktiga strukturella tillväxtdrivare och förutsägbara kassaflöden.