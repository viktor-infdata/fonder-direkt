---
templateKey: blog-post
title: 'Avanza: Störst fondnettoköp sedan aug, globalfonder mest köpt'
date: 2019-02-27T09:18:52.828Z
sponsored: false
featured: false
tags:
  - Avanza
---
STOCKHOLM (Fonder Direkt) Avanzas kunder har i februari gjort tre fondbyten per kund, vilket är 20 procent fler än i januari.

I ett pressmeddelande från nätbanken uppges privatspararna vara optimistiska samt att de under månaden har gjort de största nettoköpen av fonder sedan i augusti. Mest köpta fondkategori under månaden är globalfonder.

"Globalfonder är absolut bra basfonder, men innan man fyller på ytterligare i fonderna kan det vara läge att se över vilken vikt de har i ens totala portfölj. Fonderna består till dryga hälften av amerikanska bolag och har därför fått en extra skjuts av kronans svaga utveckling gentemot dollarn", säger Avanzas sparekonom Johanna Kull.

En nyhet på köplistan är Nordenfonder, samtidigt som säljlistan enligt Avanza domineras av Sverigefonder. Även vad gäller Sverigefonder resonerar sparekonomen kring valutaspekten.

"Sverigefonder är en av de vanligaste fondtyperna vi har i portföljen och att de placerar sig på antingen köp- eller säljtoppen är inte ovanligt. Att de nu säljs av kan ha att göra med att spararna jämför deras 12-procentiga avkastning sedan årsskiftet med globalfondernas 17-procentiga. En inte helt korrekt jämförelse att göra, eftersom man då missar att globalfondernas avkastning dopats av den svaga svenska kronan. Oavsett, så har en Sverigefond en naturlig plats i ett brett fondsparande", säger Johanna Kull.

Mest köpta respektive sålda fondkategorier hos Avanza i februari:

```
Köpta                       Sålda                              
Globalfonder                Sverigefonder                      
Nordenfonder                Europafonder                       
Företagsobligationsfonder   Japanfonder                        
Teknikfonder                Latinamerikafonder                 
Fastighetsfonder            Finansfonder                       
```
