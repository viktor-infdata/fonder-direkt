---
templateKey: blog-post
title: "Wirecard: Hedgefonder tjänar storkovan i kollapsen - RTRS"
date: 2020-06-26T10:08:18.274Z
sponsored: false
featured: false
tags:
  - Hedgefonder
---
STOCKHOLM (Fonder Direkt) Coatue Management och nio andra hedgefonder har sannolikt tjänat över 1,5 miljarder euro på sina kortpositioner i Wirecard denna vecka. Det skriver Reuters.

Wirecards aktie kollapsade till 2:50 euro på torsdagen, från nivåer kring 104:50 euro endast en vecka tidigare. Bakom aktiekursfallet ligger nyheten att 1,9 miljarder euro saknas i bolagets balanser, efter ett och ett halvt år av skandalrapportering från Financial Times som bespottats av Wirecard.

Coatue Management, som är den hedgefond som har störst kortposition i bolaget, ska enligt Reuters beräkning ha kammat hem en vinst om 271 miljoner euro i kölvattnet av Wirecards kurskollaps.

Aktien har rasat 97 procent den senaste veckan och tillsammans har de tio hedgefonderna tjänat "hundratals miljoner" sedan skandalen tog fart.

Londonbaserade TCI ska ha gjort en vinst på 173,6 miljoner euro, medan Marshall och Greenvale ska ha tjänat 146,5 respektive 110,1 miljoner euro vardera.

De hedgefonder som Reuters nämnt har alla en kortposition större än 0,5 procent av kapitalet, vilket innebär att positionerna måste offentliggöras, men de konstaterar att det finns betydligt fler aktörer som kortat aktien.

Att ta en kortposition i ett bolag innebär att man lånar aktier från en aktieägare för att sälja dessa direkt. Sedan köper man tillbaka aktierna när priset har fallit och ger tillbaka till den ursprungliga aktieägaren och behåller mellanskillnaden.