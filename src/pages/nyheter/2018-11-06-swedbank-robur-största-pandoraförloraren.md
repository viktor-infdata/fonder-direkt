---
templateKey: blog-post
title: Swedbank Robur största Pandoraförloraren
date: 2018-11-06T11:50:28.027Z
sponsored: false
featured: false
tags:
  - Swedbank
---
STOCKHOLM (Fonder Direkt) Det danska smyckesbolaget Pandora sänker i sin kvartalsrapport tillväxtprognosen för 2018 till 2-4 procent i lokal valuta, från tidigare 4-7 procent.

Sänkningen sker till följd av otillfredsställande resultat under tredje kvartalet och en svag start på fjärde kvartalet.

Senast i augusti sänkte Pandora samma prognos till 4-7 procent från tidigare 7-10 procent. Då sänktes även prognosen för bruttomarginalen till 32 procent från 35 procent. Prognosen för ebitda-marginalen på omkring 32 procent lämnas nu oförändrad.

Aktien straffas med en nedgång på knappt 9procent i den inledande tisdagshandeln på Köpenhamnsbörsen. Sedan årsskiftet har därmed nästan halva bolagets marknadsvärde utraderats, i och med en nedgång på 47 procent.

Bland de svenska fondförlorarna på denna utveckling märks Swedbank Robur, där Globalfond samt Globalfond Mega bägge har en portföljexponering mot Pandora om 4,0 procent. Därefter återfinns indexfonden Nordnet Superfonden Danmark, i vilken Pandora väger 3,3 procent.
