---
templateKey: blog-post
title: "Danske Bank: Ökad smittspridning oroar marknaden"
date: 2020-06-15T15:04:27.974Z
sponsored: true
featured: false
tags:
  - Danske Bank
---
STOCKHOLM (Fonder Direkt) Förra veckan tog börsrallyt slut och volatiliteten ökade på nytt. Feds löften om fortsatt expansiv penningpolitik räckte inte för att lugna marknaden där och då, men på lite längre sikt ger det stöd åt både tillväxt och aktier. Det skriver Maria Landeborn, senior strateg och sparekonom på Danske Bank, i ett veckobrev.

Sparekonomen skildrar hur en andra våg av coronaviruset alltid varit en risk som funnits, och att det sannolikt är oundvikligt med utbrott i olika regioner framöver. Men trots att det är något som de flesta har vetat om har nya virusutbrott satt skräck i investerare efter den senaste tidens börsrally.

"Med tanke på hur snabbt uppgången gått är en paus inte helt oväntad. Vi bör dessutom vara bättre förberedda på nya coronautbrott den här gången, dels inom sjukvården, men också genom att vi kan sätta in riktade lokala sociala restriktioner vid eventuella utbrott. Att vi skulle få samma omfattande nedstängning av hela länder en gång till är helt enkelt mindre troligt eftersom kostnaden skulle bli alltför hög", skriver Maria Landeborn.

Hon nämner även att Federal Reserve kom med ett nytt penningpolitiskt besked förra veckan som indikerade att penningpolitiken fortsatt kommer vara extremt expansiv, med upptrappade stimulanser vid behov.

"Även om detta inte var tillräckligt för att lugna marknaden där och då, så är det positivt för tillväxt och aktier på lite sikt", resonerar sparekonomen.

Trots att det troligtvis kommer vara turbulenta tider framöver tror Danske Bank att aktier har "mer att ge på tolv månaders sikt", vilket är anledningen till att banken behåller en liten övervikt i aktier i sina strategier. USA är den aktiemarknad som Danske Bank föredrar medan de behåller en undervikt i Europa, tillväxtmarknaden samt Japan, framkommer det.

Vad gäller Brexit förklarar Maria Landeborn att Danske Banks huvudscenario är att britterna inte ber om någon förlängning utan lämnar EU vid årsskiftet med ett enklare avtal som enbart omfattar handel med varor, och inte med finansiella tjänster.

"Vi bedömer också att risken för en hård Brexit utan avtal har ökat", skriver sparekonomen.