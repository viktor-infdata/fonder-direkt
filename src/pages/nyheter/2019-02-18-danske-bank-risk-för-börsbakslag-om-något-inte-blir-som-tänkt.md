---
templateKey: blog-post
title: 'Danske Bank: Risk för börsbakslag om något inte blir som tänkt'
date: 2019-02-18T10:38:06.497Z
sponsored: true
featured: false
tags:
  - Danske Bank
---
STOCKHOLM (Fonder Direkt) Mer marknadsturbulens kan vara att vänta då tillväxten ännu inte stabiliserats i varken Europa eller Kina, skriver Danske Bank i ett veckobrev, där det konstateras att marknaderna nu dessutom är inställda på att denna omgångs räntehöjningar från centralbankerna är klara.



I tillägg till det baseras den senaste tidens aktieuppgångar på en förväntan om en snar överenskommelse i handelsfrågan mellan USA och Kina, skriver banken, som sammantaget drar slutsatsen att risken för bakslag kan anses vara högre än chansen för vidare uppgångar, om något inte blir som förväntat eller drar ut på tiden.



På tolv månaders sikt anser dock Danske Bank att aktier alltjämt har potential.



"Vinsttillväxten är positiv, Kinas stimulanser börjar ge skjuts åt ekonomin under andra kvartalet och stora europeiska länder som Frankrike, Tyskland och Italien ökar de finanspolitiska stimulanserna i år. Ett färdigt handelsavtal skulle också ta bort ett av de största osäkerhetsmomenten för världsekonomin och börsen", skriver banken.



Danske Bank har för tillfället handelsförhandlingarna under lupp och ställer sig frågan vad som är tillräckligt för att Donald Trump ska kunna tänka sig vänta med tullhöjningar från 10 till 25 procent på kinesiska varor. Den 1 mars är det sagt att tullarna ska höjas om inget avtal är klart, men den amerikanske presidenten har öppnat för att skjuta på höjningarna om förhandlingarna går tillräckligt bra. Fortsatta förhandlingar är att vänta i Washington under veckan.



Gällande brexit konstaterar Danske Bank att utträdesdatumet den 29 mars närmar sig med stora kliv och att Storbritanniens premiärminister Theresa May "fortsätter kämpa för att ge det brittiska folket det Brexit de (inte) vill ha".



Banken huvudscenario är att det nu liggande avtalet röstas igenom i någon modifierad form, och som näst troligast anges en ny folkomröstning. Danske Bank utesluter dock inte att en så kallad hård brexit skulle kunna ske "av misstag", om Theresa May misslyckas med att få någon annan lösning på plats, även om det ses som mindre troligt.
