---
templateKey: blog-post
title: Insynspersoner köpte i oktobernedgången - Insideranalys
date: 2018-11-06T11:47:57.951Z
sponsored: false
featured: false
tags:
  - Insider
---
STOCKHOLM (Fonder Direkt) Åtta av tio svenska insynsaffärer var köp i oktober, och insiders bemötte börsfallet med att köpa mycket mer än vad som är normalt.

Det skriver Insiderfonder i sin insideranalys för oktober. Insiderfonders insiderindex, som mäter insynspersoners köpbenägenhet på en skala 0-200, noterade 186 i oktober, vilket var en bra bit över nivån 144 i september. I juli och augusti var siffrorna 170 respektive 161.

Analysen konstaterar att insynspersonernas köpvilja tog ordentlig fart i samband med att börsen backade över 5 procentenheter mellan den 11-13 oktober. Då ökade köpandelen till 86 procent, att jämföra med 66 procent under månadens tio första dagar. Den höga köpandelen höll sedan i sig under resten av månaden, enligt analysen, där det konstateras att insynsaktiviteten var hög i oktober, med 226 aktiva insiders.

Analysen lyfter fram sektorn industrivaror, där 87 procent av insynstransaktionerna varit köp under det senaste kvartalet, och där andelen för oktober var 91 procent. Bolag som nämns i sammanhanget är Lifco, Volvo, Sandvik och SKF.

Lifco utnämns till månadens aktie, och sex insynspersoner uppges ha köpt aktier efter kvartalsrapporten den 25 oktober. Dessa inkluderar vd, vice vd, förvärvschef och en styrelseledamot.
