---
templateKey: blog-post
title: 'Fonder: Guldfonder vinnare när omvärldens börser rasar'
date: 2020-02-24T12:35:42.061Z
sponsored: false
featured: false
tags:
  - Fonder
---
STOCKHOLM (Fonder Direkt) Omvärldens börser surnade till ordentligt på måndagen när oron över spridningen av coronaviruset tilltog. Ett stort antal smittade har upptäckts i länder utanför Kina, bland annat i Italien och risken för en global pandemi uppfattades därmed som tydligt högre än tidigare.

Vid måndagseftermiddagen var OMXS30 ned 4,3 procent, vilket var i likhet med tyska DAX, franska CAC40 och regionala Euro Stoxx 50.

Mot strömmen gick guld, som brukar ses som en säker hamn i orostider, som vid 16.30-tiden på måndagen hade stigit drygt 2 procent till 1.675 dollar, vilket är den högsta noteringen för guld sedan februari 2013.

![](/img/581194001.png)

*Spotpriset på guld sedan januari 2019. (Källa: Infront)*

De guldfonder som är tillgängliga för handel i Sverige som har gått bäst under januari är BGF World Gold A2 (+3,9%), Investec GSF GLB Gold A (+3,4%) och LO Funds World Gold C (+2,7%), enligt Morningstar där samtliga siffror avser utveckling i svenska kronor.

Den enda svenska fonden som klassificeras under Morningstars kategori "Precious Metals Sector Equity" är AuAg Silver Bullet, en nystartad fond med primärt fokus på silver men där det även finns exponering mot guld enligt Morningstar. Fonden har dock inlett året i negativt territorium och är hittills ned 2,8 procent under årets första månad.

Gruvbolaget Lundin Gold stack ut bland bolagen på Stockholmsbörsen på måndagen och var vid 16.30-tiden upp drygt 11 procent, att jämföra med OMXSPI som hade tappat hela 4,3 procent vid samma tidpunkt.

![](/img/581194002.png)

*Kursrörelse för Lundin Gold 24 februari 2019 (Källa: Infront)*

Swedbank Robur Råvarufond äger strax över 235.000 aktier i Lundin Gold, vilket även är fondens största innehav som står för en andel om 15,9 procent, enligt ägardatabastjänsten Holdings.

Flera makropolitiska orosmoln har legat bakom guldets prisuppgång de senaste månaderna, såsom handelskonflikten mellan USA och Kina, brexit, oroligheter i Persiska viken och nu senast spridningen av coronaviruset.

"Vid inledningen av 2020 var vi optimistiska till att det globala ekonomiska läget skulle återhämta sig till följd av lättnader kring handelskonflikten, men den potentiella effekten av coronavirusets spridning triggar inte enbart en flykt från riskfyllda tillgångar utan kan även förpesta tillväxtpotentialen för hela året", kommenterade Han Tan, marknadsanalytiker FXTM market enligt Reuters.
