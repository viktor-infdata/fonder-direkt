---
templateKey: blog-post
title: 'Gladiator: Ras i forskningsbolagen, fonden tappar 47 mln kr'
date: 2019-12-13T12:18:48.605Z
sponsored: false
featured: false
tags:
  - Gladiator
---
STOCKHOLM (Fonder Direkt) Det blev ett dystert luciafirande för två svenska forskningsbolag på fredagen. Forskningsbolaget Hansa Biopharma hade runt lunchtid på fredagen fallit nästan 40 procent, till sin lägsta nivå sedan 2016, och Immunicum hade handlats ned drygt 13 procent.



På fredagsmorgonen meddelade Hansa Biopharma att amerikanska läkemedelsmyndigheten FDA vill att bolaget genomför en ny klinisk studie med imlifidase som en del av en så kallad BLA-ansökan (Biologic Licens Application).



Hansa Biopharmas plan är nu att lämna in en marknadsansökan till FDA under 2023, vilket innebär en försening på några år gentemot tidigare planer, skriver Nyhetsbyrån Direkt.



I en intervju med Nyhetsbyrån Direkt säger Klaus Sindahl, med ansvar för IR vid Hansa Biopharma, att bolaget fortfarande känner sig lika säkra projektet med imlifidase trots aktieraset på 40 procent.



För Immunicums del var det nyheten om att styrelsen kommit överens med Carlos de Sousa om att med omedelbar verkan lämna vd-posten i forskningsbolaget som drog ned aktiekursen.



![Aktien i Hansa Biopharma hade rasat nästan 40 procent vid lunchtid på fredagen. (Källa: Infront)](/img/hansa.png "Aktien i Hansa Biopharma hade rasat nästan 40 procent vid lunchtid på fredagen. (Källa: Infront)")

_Aktien i Hansa Biopharma hade rasat nästan 40 procent vid lunchtid på fredagen. (Källa: Infront)_



![Aktien i Immunicum var som mest ned 20 procent på fredagsmorgonen, men hade återhämtat sig till -13 procent vid lunchtid. (Källa: Infront)](/img/immunivum.png "Aktien i Immunicum var som mest ned 20 procent på fredagsmorgonen, men hade återhämtat sig till -13 procent vid lunchtid. (Källa: Infront)")

_Aktien i Immunicum var som mest ned 20 procent på fredagsmorgonen, men hade återhämtat sig till -13 procent vid lunchtid. (Källa: Infront)_

Gladiator investerar i båda bolagen och står som den sjätte största ägaren i Immunicum med 1,9 miljoner aktier samt den nionde största ägaren i Hansa Biopharma med 925.000 aktier.



"Vårt ägande i Immunicum är i princip obefintligt, så kursrörelsen i just det bolaget lägger vi inte någon större vikt vid. Men vad gäller Hansa Biopharma så äger vi fortfarande ungefär en tredjedel av vårt ursprungliga innehav. Jag förstod att aktien skulle falla i dag, men den faller mycket mer än vad jag trodde att den skulle falla", sade Max Mitteregger, förvaltare av Gladiator, i en intervju med Fonder Direkt.



"FDA har ju definierat vad Hansa Biopharma behöver göra för att få godkänt och det att ta något år längre att få godkänt än vad som folk räknat med. På ett sätt är det ju skönt att veta vad de förväntar sig och att det är nåbart, för de hade ju kunnat kräva ännu större studier", resonerar han.



Att Hansa Biopharma nu värderas till 2,9 miljarder anser Max Mitteregger vara väldigt lågt, speciellt då värderingen ligger "väsentligt högre" enligt kommentarer från flera analytiker.



"Det kan säkert ta ett tag innan kursen repar sig igen, och det kan säkert gå ner lite till, men vi säljer inte en sådan här dag", säger förvaltaren.



Totalt hade de båda aktiernas fall minskat Gladiators portföljvärde med 47,5 miljoner kronor vid lunchtid på fredagen, varav Hansa Biopharma stod för ett tapp på 44,5 miljoner kronor och Immunicum för 3 miljoner kronor, jämfört med gårdagens stängningskurs och enligt statistik från ägardatatjänsten Holdings.



Sett till övrig fondexponering i Hansa Biopharma återfinns Invesco i topp, med 6,2 procent av kapitalet. Näst därpå följer Handelsbanken Fonder med 3,7 procent, Avanza Pension (3,3) och Fjärde Ap-fonden (2,7).



Övriga fonder som investerar i Immunicum är Avanza Pension i topp, Fjärde Ap-fonden tvåa, Nordnet Pensionsförsäkring på en tredje plats för att sedan följas av Gladiator. Statistiken är hämtad från ägardatatjänsten Holdings.
