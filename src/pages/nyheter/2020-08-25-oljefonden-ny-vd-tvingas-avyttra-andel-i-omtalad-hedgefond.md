---
templateKey: blog-post
title: "Oljefonden: Ny vd tvingas avyttra andel i omtalad hedgefond"
date: 2020-08-25T06:28:00.532Z
sponsored: false
featured: false
tags:
  - Oljefonden
---
STOCKHOLM (Fonder Direkt) Norska oljefondens nya vd Nicolai Tangen kommer att avyttra hela sin ägarandel i den egna hedgefonden Ako Capital samt ändra hur allt kapital i hans personliga fonder förvaltas. Det framgår av ett pressmeddelande.

"Alla band är brutna för evigt. Jag ger bort det som har varit mitt livs arbete fram till nu, och det har inte varit ett enkelt beslut", säger Nicolai Tangen om förvaltningsföretaget Ako Capital till Dagens Näringsliv.

Anställningen av Nicolai Tangen, framtida vd för världens största fond, har kritiserats kraftigt. Bland annat ifrågasätts själva rekryteringen men även att nya vd:ns egna hedgefond Ako Capital lagt pengar i skatteparadis.

I april uppdagades det även att den avgående vd:n för oljefonden Yngve Slyngstad hade tagit emot en dyr flygbiljett och konsertbiljetter av Nicolai Tangen, något som en internutredning dock slog fast att det inte stred mot fondens riktlinjer.

Nicolai Tangen har tidigare klargjort att det inte är relevant för honom att sälja ut sig från Ako-systemet, något som han nu alltså kommer att göra. Anledningen enligt Norges Bank är att han inte kan ha något ägande eller intressen som kan skapa intressekonflikter som kan försvaga förtroendet och rykte i oljefonden. Nicolai Tangen kontrollerar 43 procent av Ako Capital och har Ako-fonder till ett värde av cirka 4 miljarder norska kronor och enligt pressmeddelandet avsäger han sig nu allt direkt inflytande över Ako Capital och ska skänka avkastning från fonden till en stiftelse som jobbar för välgörande ändamål.

"Jag har vidtagit dessa åtgärder för att all osäkerhet över vilken hatt jag bär ska försvinna. Jag vill vara vd för oljefonden och har endast ett objektiv: generera en förmögenhet för framtida generationer", kommenterar Nicolai Tangen.

I och med att Nicolai Tangen gått med på dessa åtgärder kommer han att tillträda sin nya tjänst som vd för oljefonden den 1 september, framkommer det.