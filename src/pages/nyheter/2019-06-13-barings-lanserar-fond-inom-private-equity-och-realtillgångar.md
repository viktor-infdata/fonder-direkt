---
templateKey: blog-post
title: 'Barings: Lanserar fond inom private equity och realtillgångar'
date: 2019-06-13T13:33:09.683Z
sponsored: false
featured: false
tags:
  - Barings
---
STOCKHOLM (Fonder Direkt) Kapitalförvaltaren Barings har tagit in nära 1 miljard dollar till sin nya fond Barings Asset-Based Income Fund, som ska kombinera investeringar i private equity med realtillgångar.



Det skriver branschsajten Institutional Investor (II).



Barings uppges ha tillämpat den nya fondens strategi under ett antal år, men då enligt modellen "funds of one", inom vilken institutioner erbjuds separata skräddarsydda produkter med motkravet att en betydande summa pengar placeras.



Det här är första gången Barings erbjuder strategin för investerare som inte är stora nog för att kvalificera sig för funds of one-modellen, enligt II, som nämner pensionsfonder, "family offices", stiftelser och försäkringsbolag bland investerarna i den nya fonden.



Barings chef för private equity och realtillgångar, Jonathan Rotolo, säger till II att han tror att en anledning till fondens popularitet är att private equity-fonder sitter på rekordstora summor "torrt krut"; kontanter som väntar på att investeras. Private equity-förvaltare uppges ha svårt att sätta dessa medel i arbete i affärer som är attraktivt prissatta, ett problem Barings Asset-Based Income Fund ska kunna komma runt genom dess mandat att investera både direkt i realtillgångar och i realtillgångsbaserade företag.



"Vi har ett dubbelt tillvägagångssätt att sätta pengar i arbete. Antingen kan vi köpa tillgångar direkt, låt säga en portfölj av telemobiltorn och sedan anställa någon för att driva dessa tillgångar. Eller så kan vi köpa ett telemobiltornbolag, eller ett flygleasingbolag", säger Jonathan Rotolo.



Fonden har hittills sysselsatt över 50 procent av kapitalet i vissa nyckelmarknader såsom flygleasing, media & underhållning, läkemedel och finansiella tjänster, skriver II.
