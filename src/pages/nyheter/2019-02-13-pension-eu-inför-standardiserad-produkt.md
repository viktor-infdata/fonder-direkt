---
templateKey: blog-post
title: 'Pension: EU inför standardiserad produkt'
date: 2019-02-13T14:50:15.083Z
sponsored: false
featured: false
tags:
  - Pension
  - EU
---
STOCKHOLM (Fonder Direkt) EU beslutade på onsdagen om att införa en standardiserad kategori av pensionsprodukter som ska kunna säljas över hela EU.



Det skriver Nyhetsbyrån Direkt.



Förhandlare från Europaparlamentet, EU-länderna och kommissionen nådde överenskommelsen om slutversionen av lagstiftningen.



"EU-medborgare får mer valmöjligheter för hur de sparar till sin pension, samtidigt som konsumentskyddet stärks", sade kommissionens vice ordförande för finansmarknaden Valdis Dombrovskis i en kommentar.



Den alleuropeiska personliga pensionsprodukten (PEPP) ska ha ett standardiserat utförande oavsett var den säljs i EU. En registrering i hela EU räcker.



Försäljningen väntas huvudsakligen ske av försäkringsbolag, banker, tjänstepensionsfonder, investeringsbolag och fondförvaltare.



Valdis Dombrovskis beklagade att kommissionens ursprungliga förslag hade urvattnats något i lagstiftningsprocessen.



Möjligheten har minskat att ta med sig pensionssparandet vid en flytt (portabilitet) och befogenheterna har försvagats för Europeiska försäkrings- och tjänstepensionsmyndigheten EIOPA.
