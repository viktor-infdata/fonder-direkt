---
templateKey: blog-post
title: 'Brexit: Fonderna som trotsar brexit och överviktar UK'
date: 2019-10-23T09:55:22.414Z
sponsored: false
featured: false
tags:
  - Fonder
---
STOCKHOLM (Fonder Direkt) Debatterna kring brexit har varit många den senaste tiden, men om man ska lyssna på den brittiske premiärministern och Toryledaren Boris Johnson så kommer det hela få ett slut den 31 oktober.

Parlamentet röstade igenom avtalet på tisdagskvällen, som även har godkänts i EU-toppmötet, men röstade nej till Boris Johnsons tidsplan, vilket gör det praktiskt taget omöjligt att få igenom brexitavtalet till den 31 oktober.

Nu är det upp till EU att fatta beslut om en eventuell förlängning av brexit, som tidigare föreslagits till den 31 januari.

Med lite över en vecka kvar till deadline är det således fortfarande oklart om England kommer att lämna EU med eller utan avtal eller om utträdet senareläggs.

Det brittiska börsindexet FTSE 100 har mitt i allt detta stått emot osäkerheten relativt väl hittills i år, med en uppgång om 6,4 procent i lokal valuta. Det brittiska pundet har åkt berg- och dalbana under året men hade på onsdagen stärkts 0,8 procent mot den amerikanska dollarn och 3,9 procent mot euron.

Fonder Direkt gått igenom vilka Nordenbaserade fonder inom kategorin globala aktiefonder som har högst exponering mot Storbritannien. Listan nedan består av fonder som har över 15 procent av kapitalet investerat på de brittiska öarna. Jämförelseindex för globalfonder är ofta MSCI World, där Storbritannien har en vikt om 5,5 procent.

![](/img/brexit.png)

_\* Andel av den totala portföljen_

_\*\* Portföljdatum 31 augusti, övriga 30 september_

När Fonder Direkt gjorde en liknande översyn för några månader sen så var Carnegie Global med på listan med en exponering om 16,4 procent mot Storbritannien, nu trillar fonder ur från listan då exponeringen är 14,8 procent.

"Jag har inte viktat ner på grund av brexit. Vi hade ett innehav som utvecklas bra och nådde över 5 procent så jag var tvungen att vikta ner lite på grund av UCITS-regler. Det är den enda lilla försäljningen jag har gjort. Om vikten minskat i övrigt så kan det också vara för att mina innehav i UK har utvecklats aningen sämre än mina innehav i andra länder", skriver Mikael Tarnawski-Berlin, förvaltare av Carnegie Global, till Fonder Direkt.

Enligt Mikael Tarnawski-Berlin är Storbritannien ett av de mer undervärderade länderna samtidigt som han tror att förväntningarna är så pass låga att oavsett vad som händer på brexit-fronten så är det mer sannolikt med bättre nyheter och en positiv utveckling än sämre nyheter och en negativ utveckling.

"Jag tror därför att detta är ett bra tillfälle att investera i engelska bolag för den som är långsiktig", konstaterar han.

I september noterades ett kapitalutflöde från brittiska fonder på 2,1 miljarder pund, vilket innebar att summan för det tredje kvartalet blev ett nettoutflöde på 5,5 miljarder pund, visar en rapport över fondflöden i september för Storbritannien från Morningstar.

Den tydliga trenden på den brittiska fondmarknaden det senaste halvåret har varit riskaversion, något som Morningstar förväntar kommer att fortsätta i och med osäkerheten kring brexit.
