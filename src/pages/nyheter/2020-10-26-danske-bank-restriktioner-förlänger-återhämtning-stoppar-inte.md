---
templateKey: blog-post
title: 'Danske Bank: "Restriktioner förlänger återhämtning, stoppar inte"'
date: 2020-10-26T10:56:03.398Z
sponsored: true
featured: false
tags:
  - Danske Bank
---
STOCKHOLM (Fonder Direkt) Den senaste veckan har pandemin ökat i styrka i både USA och Europa, och allt fler restriktioner har återinförts för att begränsa den. Det kyligare vädret och ökad vistelse inomhus ger tyvärr bättre förutsättningar för viruset att spridas, och då vintern ännu bara börjat så är risken stor att det kommer att krävas hårdare restriktioner i många månader framöver för att begränsa spridningen. Det meddelar Maria Landeborn, senior strateg och sparekonom på Danske Bank, i ett veckobrev.

Samtidigt konstaterar sparekonomen att dödligheten har gått ner och tester och smittspårning har ökat, något som talar för att det inte är aktuellt med lika omfattande restriktioner som i våras.

"Den samlade effekten av många mindre restriktioner blir ändå att återhämtningen i ekonomin kommer att ta längre tid", resonerar Maria Landeborn.

När det kommer till coronavirusets spridning ligger Europa i framkant för tillfället, något som Danske Bank tror kommer vara en fortsatt motvind för europeiska aktier, trots att de redan utvecklats svagare än andra utvecklade marknader.

"Vi behåller därför en undervikt i regionen. Samtidigt ser vi fortsatt potential globalt och i USA tack vare extremt låga räntor, centralbanker som är redo att agera och en fortsatt återhämtning i ekonomin – även om den ser ut att bli något långsammare än väntat till följd av den ökade smittspridningen", konstaterar sparekonomen.

Hon har en positiv syn på risktillgångar som aktier framöver då USA förr eller senare kommer att sjösätta nya finanspolitiska stimulanser och penningpolitiken förblir extremt expansiv under lång tid framöver, samtidigt går forskningen efter ett vaccin mot covid-19 snabbt framåt.