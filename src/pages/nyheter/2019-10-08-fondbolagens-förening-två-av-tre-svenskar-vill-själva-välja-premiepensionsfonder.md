---
templateKey: blog-post
title: >-
  Fondbolagens förening: Två av tre svenskar vill själva välja
  premiepensionsfonder
date: 2019-10-08T07:11:15.542Z
sponsored: false
featured: false
tags:
  - Fondbolagens förening
---


STOCKHOLM (Fonder Direkt) En majoritet av svenskarna, 64 procent, tycker att det är viktigt att själva välja fonder för en del av sin pension.



Det framgår av ett pressmeddelande från branschorganisationen Fondbolagens förening.



På uppdrag av Fondbolagens förening har TNS Sifo Prospera frågat 1.171 svenskar om deras syn på premiepensionen, och om det som helhet är bra att de själva kan välja fonder för en del av din pension eller om de skulle föredra att staten bestämmer hur deras pensionspengar förvaltas.



"64 procent uppger att det är bra eller mycket bra att få möjlighet att välja själva. 23 procent föredrar att staten bestämmer hur pensionspengarna förvaltas", skriver Fondbolagens förening.

![(Källa: Fondbolagens förening)](/img/ppm.png "(Källa: Fondbolagens förening)")

_(Källa: Fondbolagens förening)_

Om man ser till olika åldersgruppers inställning till att kunna välja fonder själva så är unga mer positiva, enligt undersökningen.



77 procent av respondenterna mellan 18-34 år uppger att det är bra eller mycket bra att få möjlighet att välja själva. Av de som är mellan 35-55 år säger 62 procent att de vill kunna välja själva och för de i åldern 56-79 år uppger 56 procent detsamma, enligt pressmeddelandet.



"Alla åldersgrupper är positiva till möjligheten att själva kunna välja fonder. Även om vi vet att de yngsta spararna ännu inte är så aktiva är det viktigt att notera att det är framtidens pensionärer, alltså de som ska dra nytta av systemet under längst tid, som värderar valfriheten högst", säger Fredrik Nordström, vd på Fondbolagens förening.
