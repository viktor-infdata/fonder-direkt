---
templateKey: blog-post
title: 'Avanza: stänger fonder till följd av Spiltans nedstängning - DI'
date: 2020-03-26T12:17:31.718Z
sponsored: false
featured: false
tags:
  - Fonder
---
STOCKHOLM (Fonder Direkt) Två Avanza-fonder har tvingats stoppa för insättningar och uttag. De är nämligen investerade i Spiltan-produkter, som sedan i fredags låser in kundernas pengar. Flera av Avanzas produkter har samma innehav. Det skriver DI på torsdagen.

Spiltan Fonder hade på torsdagen inte gett något besked om när fonderna kan öppnas igen. Inlåsningen drabbar inte bara Spiltans direkta kunder, utan har fått spridningseffekter.

Avanza har flera fondprodukter som investerat i de stängda fonderna. Två av dem, Avanza Auto 1 och Avanza 50, har nu också stängts för insättningar och uttag, skriver DI.

"Det är två av våra lågriskprodukter, som investerar i både aktie- och räntefonder", berättar Jesper Bonnivier, som är vd för Avanza Fonder till DI.

"Det handlar om att vi tar ansvar för våra andelsägare. Det fungerar så enligt det regelverk som vi följer."

Flera Avanza-fonder är investerade i Spiltan-produkter som inte handlas. Bland dessa märks Auto-fonderna med riskklass 2 och 3, samt blandfonden Avanza 75.

Dessa hålls dock öppna för handel som vanligt, med hänvisningen till att investeringarna hos Spiltan inte väger lika tungt.

"Det är då mindre andelar", säger Jesper Bonnivier till DI.

Även sparroboten Lysa har drabbats av Spiltans senarelagda handel, då Spiltan Räntefond Sverige utgör 17 procent av Lysa Räntor. Lysa har utefter detta beslutat att senarelägga handeln för Lysa Räntor.