---
templateKey: blog-post
title: Förvaltare ser uppsida i Vietnam efter sättning
date: 2018-11-23T13:34:53.556Z
sponsored: false
featured: false
tags:
  - Vietnam
  - Frontier Markets
  - Coeli
---
STOCKHOLM (Fonder Direkt) Vietnams aktiemarknad toppade den 7 april i år och har sedan dess tappat ganska exakt 25 procent i dollartermer (gäller bägge indexen nedan). Enligt James Bannan, som tillsammans med Hans-Henrik Skov förvaltar gränsmarknadsfonden Coeli Frontier Markets, ser det ekonomiska läget i Vietnam ljust ut och landet återfinns bland Bannans geografiska topp tre-val för framtiden.

"Regeringen har initierat många reformer det senaste decenniet för att öppna upp ekonomin och uppmuntra investeringar i vital infrastruktur. Detta har tillåtit Vietnam att industrialiseras och har attraherat stora summor genom utländska direktinvesteringar, där produktion i hög utsträckning förflyttats från norra Asien till Vietnam", säger James Bannan.

Det sade förvaltaren till fondanalyssajten Citywire Selector häromdagen, då han benämnde Vietnams nuvarande makromiljö som mycket stark, med hög BNP-tillväxt, låg inflation samt stort handelsöverskott.

Vietnam klassas som en så kallad gränsmarknad, på engelska frontier market, vilket bland utvecklingsländer är nivån under tillväxtmarknadsstatus (emerging market).

![  Utveckling Vietnam VN, MSCI Vietnam, MSCI Frontier Markets samt MSCI Emerging Markets, i dollar. Källa: Morningstar](/img/46.png)

<span class="image-caption">  Utveckling Vietnam VN, MSCI Vietnam, MSCI Frontier Markets samt MSCI Emerging Markets, i dollar. Källa: Morningstar</span>

Sedan i januari 2015 har Vietnams breda aktieindex Vietnam VN utvecklats betydligt bättre än gränsmarknadsindex MSCI Frontier Markets (+55 procent mot -1 procent). Landets storbolagsindex MSCI Vietnam, som innehåller 16 aktier som svarar för ungefär 85 procent av den vietnamesiska aktiemarknaden, har under samma period stigit 29 procent. Mindre bolag har med andra ord med marginal utvecklats bättre än indexbjässarna.

På sektornivå tror James Bannan särskilt på temat inhemsk konsumtion framöver, dit Coeli Frontier Markets hela Vietnamexponering är koncentrerad.

"De senaste åren har våra detaljhandelsinnehav Mobile World, Phu Nhuan Jewelery och FPT Retail utvecklats exceptionellt väl, med årlig vinsttillväxt överstigande 30 procent, drivet av organisk tillväxt med nya butiksöppningar", säger han.

Men i år har aktiepriserna inte velat fortsätta uppåt i takt med vinsterna.

"Trots fortsatt tillväxt har aktierna bromsat in betydligt under 2018, vilket lett till att vår vietnamesiska portfölj nu handlas till P/E 12,5 för 2018. Samtidigt uppvisar bolagen en vinsttillväxt på 30 procent och en avkastning på eget kapital på nästan 37 procent", fortsätter James Bannan, vars aktiefond har cirka 14 procent av kapitalet investerat i Vietnam.

![Vietnams BNP-tillväxt väntas stabilisera sig kring 6,5 procent de kommande åren. (Källa: CEIC/IMF)](/img/47.png)

<span class="image-caption">Vietnams BNP-tillväxt väntas stabilisera sig kring 6,5 procent de kommande åren. (Källa: CEIC/IMF)</span>

Enligt förvaltaren har de utländska fabriksinvesteringarna i landet haft en stor påverkan på samhället, där 65 procent av vietnameserna fortfarande bor på landsbygden. Att många flyttat för att ta fabriksarbete har lett till en monumental förbättring vad gäller hushållens ekonomi, konstaterar Bannan.

Enligt affärssajten Vietnam Briefing har de utländska direktinvesteringarna (FDI, foreign direct investments) i Vietnam tiofaldigats det senaste decenniet, understött av incitament från regeringen samt låga arbetstagarkostnader.

I juni 2018 uppgick de totala registrerade utländska Vietnaminvesteringarna till 331 miljarder dollar, enligt Vietnam Briefing. Fortsatta FDI-inflöden inom tillverkningsindustrin väntas framgent ge stöd åt landets ekonomiska tillväxt, spår både IMF och Standard Chartered Bank.
